# -*- mode: mandoku-view; -*-
#+TITLE: 名臣碑傳琬琰之集
#+DATE: 2015-08-24 22:35:05.878085
#+PROPERTY: ID KR2g0025
#+PROPERTY: BASEEDITION WYG    
#+PROPERTY: JUAN 下卷五
<pb:KR2g0025_WYG_087-1a>¶
欽定四庫全書¶
　名臣碑傳琬琰之集下巻五　　宋杜大珪編¶
　　李處耘(子繼隆/)　　　　　　　曽鞏¶
李處耘字正元上黨人在周以右職𨽻太祖帳下建隆¶
元年擢宣徽北院使三年改南院兼樞宻副使乾德初¶
周保權乞師討張文表命處耘與慕容延釗赴之太祖¶
面授處耘方畧俾圖荆南處耘次江陵百餘里外潜遣¶
數千騎入據其城髙繼冲請舉族歸朝荆湖平坐與延¶
<pb:KR2g0025_WYG_087-1b>¶
釗不協責淄州刺史卒年四十七處耘多機謀嘗權知¶
揚州有善政識度詳敏論事造理頗以功名自任惟受¶
遇思報勇扵敢為朝廷以延釗宿將乃遽罪處耘處耘¶
亦不自辨子繼隆繼和繼明繼靖太宗明徳皇后即其¶
女也繼隆字覇圖以父任為供奉官嘗從宦還自蜀與¶
馬墜棧道絶澗十餘丈不死又更戍邵州至長沙遇變¶
冦手足中藥箭得良藥無恙從曹彬平江南太祖謂曰¶
昇州平可持捷書来時内侍十數皆伺獻捷有機事悉¶
<pb:KR2g0025_WYG_087-2a>¶
不願行繼隆獨赴闕太祖以城未下頗怒其来繼隆奏¶
曰塗遇大風天地冥晦城破之兆也翌日捷書至上語¶
之曰如汝所料矣江南偽將盧綘擁兵數萬繼隆獨諭¶
之威信而降征太原討幽州圍范陽繼隆皆與焉又從¶
崔翰戰徐河從潘美出代北皆有功雍熈初屢破繼遷¶
之衆曹彬北代繼隆獲虜偽貴臣一人彬欲上其功繼¶
隆力止之師還諸將兵敗獨繼隆振旅成列虜不敢犯¶
即以繼隆知定州有敗軍數萬集城下繼隆給劵俾各¶
<pb:KR2g0025_WYG_087-2b>¶
持詣所𨽻太宗嘉其有謀端拱初為鎮州都帥以萬人¶
敗虜八萬逐北數十里初詔止令堅壁清野繼隆曰閫¶
外之事將帥得裁也中黄門杜延夀止之不能故成功¶
太宗召還面加奬激嘗受詔由旱海䕶靈州軍糧繼隆¶
固執由古原州蔚如河路為便太宗從之乃帥師以進¶
壁古原州是為鎮戎軍累擢至節度使真宗即位加同¶
平章事景徳初契丹入冦上親出征命繼隆為駕前東¶
面排陣使先至澶州十一月二十四日敵數十萬逼州¶
<pb:KR2g0025_WYG_087-3a>¶
北城繼隆與石保吉大破之斃敵將順國王逹蘭追奔¶
數十里二十六日駕至澶州幸北門觀兵召見問勞久¶
之其部伍嚴整二年春加賞進其階邑命下而卒年五¶
十六贈中書令繼隆雖貴胄而能以智謀自將好學喜¶
接儒士子昭慶避章獻太后祖諱故改名四歲補供奉¶
官父繼隆北征昭亮尚㓜遣持詔軍中問方畧及營陣¶
衆寡之勢還奏稱㫖累擢至西上閣門使仁宗即位遷¶
東上自是屢領邉任管軍慶歴八年除宣徽北院使加¶
<pb:KR2g0025_WYG_087-3b>¶
南院知定州以疾願還為景陵宫使改昭徳軍節度使¶
卒年七十一贈中書令謚良僖昭亮為人和易喜交權¶
要而軍政頗嚴為殿帥有卒博扵都市而徹屋椽相擊¶
者捕斬之其軍校連州刺史廷謝亦杖之庭下上祀南¶
郊而騎卒失所挾弓明日當以恩釋昭亮謂宿衛不謹¶
不可赦原卒配𨽻下軍子惟賢惟寶惟賁惟贄惟賡惟¶
賀惟貫惟賞¶
　　侍中曹公利用　　　　　　　曽鞏¶
<pb:KR2g0025_WYG_087-4a>¶
曹利用字用之趙州人少慷慨有志節讀書略通大意¶
父諌明經及第至右補闕換崇儀使利用以父遺恩補¶
殿前承㫖轉右班殿直遷鄜延路走馬承受景徳初駕¶
幸澶淵契丹來議通和利用適奏事行在樞宻院選以¶
使虜既講好擢東上閤門使忠州刺史仍賜第一區四¶
年宜州軍校陳進反命利用為廣南安撫使賊平遷引¶
進使大中祥符七年樞宻副使加宣徽北院使天禧元¶
年同知院二年知院事三年樞宻使四年加同平章事¶
<pb:KR2g0025_WYG_087-4b>¶
乾興元年加左僕射兼侍中充武寜軍節度使天聖三¶
年加司空五年封鄆國公明年改保平節制又明年趙¶
人告其從子納逆謀遂罷以本官兼侍中判鄧州及納¶
誅降上將軍知隨州又坐私貸景靈宫公用錢貶節度¶
副使房州安置至襄州内臣楊懷敏逼使自縊以暴疾¶
卒聞年五十九利用狃奉使之勞驟居大任遂自驕肆¶
奏事簾前頗不祗肅多裁抑貴戚宦官而親舊或乗間¶
獲進故不免禍既死人或以為寃子沔淵泳初樞宻院¶
<pb:KR2g0025_WYG_087-5a>¶
既以利用名聞真宗令召問以觀其志明日王繼英奏¶
利用言得將君命雖死不避即授閤門祗候假崇儀副¶
使奉書以行真宗曰彼如貪嵗賂亦細事爾或求關南¶
當以理絶之對曰若有妄求臣不敢生還上壯其言及¶
見戎母横板車軛布器皿與利用共飲食果首及關南¶
利用曰若歲求金帛以助軍費猶恐大臣議或不同割¶
地之議死不敢聞其政事舍人髙政始曰舉國而来本¶
為關南止得金帛誠愧見國人利用曰若爾則兩國之¶
<pb:KR2g0025_WYG_087-5b>¶
兵未有休時矣敵度不可屈遂决通好之議而與報使¶
韓把同至復致書幣以徃許其和好自是河朔罷兵利¶
用與有力焉其後宰相李迪靣斥丁謂姦邪利用馮拯¶
皆有朋黨利用曰以片文遇主臣不如迪&KR0162;軀入不測¶
之地迪不逮臣也及王曾作首相利用爭班曾為班首¶
利用有不平之意皆其驕盈自伐故爾¶
　　李漢超觀察　　　　　　　　曽鞏¶
李漢超字𩔰忠雲中人仕周至殿前都虞候宋興累遷¶
<pb:KR2g0025_WYG_087-6a>¶
至齊州防禦使關南兵馬都監有善政齊人愛之詣闕¶
求立碑太祖命徐鉉為文賜之刻石太平興國間除觀¶
察使卒贈忠武軍節度使檢校太傅漢超知人疾苦善¶
撫士卒死之日軍中皆殞涕初在關南人有訟漢超强¶
取其女為妾及貸而不償者太祖召而問之曰汝女可¶
適何人曰農家也又問漢超未至関南契丹如何曰歲¶
苦侵暴曰今復爾邪曰否且漢超朕之貴臣也為其妾¶
不猶愈扵農婦乎使漢超不守關南尚能保汝家之所¶
<pb:KR2g0025_WYG_087-6b>¶
有乎責而遣之宻使諭漢超曰亟還其女并所負朕姑¶
貰汝慎勿復為也不足于用何不以告朕耶齊棣鹽酒¶
之利數倍它郡何繼筠在棣漢超蒞齊皆得用以養士¶
而朝廷不計其所費¶
　　郭進廵檢　　　　　　　　　曽鞏¶
郭進深州人少傭作有膂力多結豪俠飲博人有欲殺¶
之者富人婦竺氏隂告之乃之晋陽漢祖留帳下北冦¶
屠安陽漢祖遣進拒戰虜敗走以功除刺史及徳光盗¶
<pb:KR2g0025_WYG_087-7a>¶
據汴京復北歸進請以竒兵間道入洺州因定河北諸¶
郡仕周改登州刺史郡多冦盗進悉為翦除吏民願紀¶
其事詔近臣撰文賜之改刺衛州河朔盗匿汲郡山間¶
者稍衆間出攘奪乆不能㓕進徃攻勦絶民以安居改¶
洺州團練使郡人頌其善政建隆初遷防禦使久之除¶
雲州觀察使訪竺氏已死得其女撫養以適富民時劉¶
繼元據并門未下以進兼西山廵檢二十年不易其任¶
進聼訟善以鈎距得其情軍政嚴肅戰無不克太祖遣¶
<pb:KR2g0025_WYG_087-7b>¶
戍西山必戒之曰汝謹奉法我猶赦汝郭進殺汝矣以¶
郡之租賦聽其養士卒有司不復會其出入其待之如¶
此太宗征太原命進控石嶺關北敵来援晋冦進擊敗¶
之并人氣䘮既而為田欽祚所誣進剛忿不能辨乃自¶
經而死欽詐偽以暴疾聞上深悼之進喜賙人急所至¶
有遺愛在洺州植栁種荷芰徧城中外其後郡民皆見¶
之有垂涕者太祖剗五季之弊開億世之業明扵知人¶
任將有術付郭進以邢州李謙浦以隰州俾制太原昇¶
<pb:KR2g0025_WYG_087-8a>¶
何繼筠以滄景賀惟忠以易州李漢超以關南俾控北¶
敵授姚内斌以慶州董遵誨以通逺軍王彦昇以原州¶
俾禦西冦不易其任皆十餘年待之以不疑蘄之以逺¶
効来朝賜食殿坐遣之則賜予加等擢何繼筠以節制¶
示必以懋功之賞餘不過㳂邉廵檢欲激其進取之心¶
故二十年間邉郡無事者非適然也¶
　　黨進節使　　　　　　　　　曽鞏¶
党進朔北戎人㓜為天雄節度使杜重威奴重威愛其¶
<pb:KR2g0025_WYG_087-8b>¶
淳謹雖長猶令與婢妾雜侍重威敗周祖得之以為鐵¶
騎都虞候建隆初除刺史以軍功累擢至節度使嘗揔¶
禁旅不識字不記兵籍一日太祖問之舉挺以軍司所¶
書兵騎戎器數請上自視上益喜其朴直廵檄京師見¶
珍禽竒獸必放之曰不養父母反養此邪晋邸命親吏¶
臂鷹鶵亟欲放及知乃戒之曰汝謹養視小民傳以為¶
笑其變詐多此類杜重威之後寒饑進常分俸以給士¶
夫或媿焉¶
<pb:KR2g0025_WYG_087-9a>¶
　　曹翰節使　　　　　　　　　曽鞏¶
曹翰魏郡人少為郡小吏周祖鎮鄴竒之以𨽻世宗幕¶
下世宗鎮澶淵以為牙校及尹開封翰猶在澶淵聞周¶
祖寢疾不俟召來見世宗宻言曰王為冢嗣不侍醫藥¶
何以副天下望世宗悟入侍禁中以府事命翰揔决即¶
位補供奉官稍遷樞宻承旨世宗征淮南留鎧甲千數¶
在正陽既而遣降卒八百来京師翰遇扵道懼其過正¶
陽刼兵器叛盡殺之世宗不加責乾徳中伐蜀以翰帥¶
<pb:KR2g0025_WYG_087-9b>¶
荆襄鑿山開道商旅以濟又詔兼漕運而糧餽不乏蜀¶
平全師雄擁衆十萬叛翰與曹彬劉延讓討平之又軍¶
校吕翰盗據嘉州翰及諸將奪其城諜知賊欲三鼓復¶
攻城誡撃柝使緩向晨猶二鼓賊衆不集而潰遷蔡州¶
團練使從征太原會河决詔翰董役指日而訖事後復¶
有决其績用亦然曹彬平江南翰獨下池陽而煜將有¶
胡則者以江州拒命翰遂屠其城得公私金帛億萬計¶
偽言欲致廬山羅漢鑄像扵闕下詔從其請因調巨艦¶
<pb:KR2g0025_WYG_087-10a>¶
十百同所得以歸朝廷涵容不加詰問録其功授桂州¶
觀察使判潁州復從太宗征太原因伐幽州命翰兵東¶
隅有卒得蠏以獻翰謂諸將曰蠏水物而陸居非其所¶
也又能行不能進則城不可進拔之象其班師乎卒如¶
其言師還除威塞軍節度使仍判潁州未行詔翰督役¶
開河南自雄至莫以通漕運翰遣徒伐巨木扵敵地授¶
五騎以五色旗為斥候如遇冦則舉白旗之類又起烽¶
燧扵境上敵疑而不敢近塞事遂濟乃歸鎮居數歲汝¶
<pb:KR2g0025_WYG_087-10b>¶
隂令孫崇訟其不法鞫得實削奪官爵送登州久之復¶
千牛衛上將軍卒年六十五贈太尉咸平初賜諡武毅¶
翰天資忍貪冒多智數喜誕妄飲酒至數斗不亂對上¶
奏事雖數十條皆嘿記不少差¶
　　符彦卿太師　　　　　　　　曽鞏¶
符彦卿字冠侯宛丘人父存審後唐節度使封秦王五¶
代史有傳彦卿初任莊宗扵太原郭從謙之亂左右皆¶
去唯彦卿與王全斌力戰射殺數十人莊宗遇害慟哭¶
<pb:KR2g0025_WYG_087-11a>¶
乆之天成中大破契丹扵喜山至晋領同州節度兄彦¶
饒以滑臺叛上表乞歸田里晋釋不問契丹冦河朔彦¶
卿駐澶淵髙行周被圍扵鐵丘諸將相頋無敢當其鋒¶
彦卿獨以數百騎奮撃敵遂遁行周獲免開運二年契¶
丹十餘萬衆圍晋師扵陽城城中無水人馬多渇死會大¶
風揚塵彦卿遂與張彦澤皇甫遇謀乗勢决戰敵敗戎¶
主乗橐駞而遁車帳兵械悉為彦卿所獲及徳光入汴¶
召而責之彦卿曰臣事晋主不敢愛死今日惟命徳光¶
<pb:KR2g0025_WYG_087-11b>¶
笑而釋之即遣歸鎮武寜方徐宋間盗賊蠭起彦卿至¶
埇橋遇賊李仁恕擁衆數萬徐州彦卿至城下賊控馬¶
首請同入城彦卿之子昭序自城中遣人大呼曰相公¶
助賊何也城不可入賊之計不行相率拜馬前而去漢¶
祖得天下封彦卿魏國公至周封衛王加太傅改魏王¶
宋興加太師開寶三年引疾納節鉞退居洛下八年間¶
乗小駟㳺佛寺名園人伏其曠逹性不飲酒謙恭待士¶
對賔客清談終日不及世務為將有謀善戰所得俸賜¶
<pb:KR2g0025_WYG_087-12a>¶
皆分給士卒故人樂為用卒年七十六周世宗皇后及¶
太宗皇后皆其女也周恭帝及太祖兩朝俱賜詔不名¶
敵自陽城之敗不敢呼其名馬不飲齕則宛之曰此豈¶
有符王耶敵主北歸其母問人曰符王安在對曰鎮彭¶
門曰符王不來何其失䇿之甚其為契丹所憚如此¶
　¶
　¶
　¶
<pb:KR2g0025_WYG_087-12b>¶
　¶
　¶
　¶
　¶
　¶
　¶
　¶
　名臣碑傳琬琰之集下巻五¶

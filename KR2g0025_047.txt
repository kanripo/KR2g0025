# -*- mode: mandoku-view; -*-
#+TITLE: 名臣碑傳琬琰之集
#+DATE: 2015-08-24 22:35:05.061455
#+PROPERTY: ID KR2g0025
#+PROPERTY: BASEEDITION WYG    
#+PROPERTY: JUAN 中卷二十
<pb:KR2g0025_WYG_047-1a>¶
欽定四庫全書¶
　名臣碑傳琬琰之集中巻二十　宋杜大珪編¶
　　薛簡肅公奎墓誌銘　　　　　歐陽修¶
明道二年尚書户部侍郎参知政事河東公以疾告歸¶
其政天子曰吾不可以數煩公乃詔優公不朝而使視¶
事如故居歲中數以告乃得還第又數以告然後拜公¶
為資政殿學士户部侍郎判尚書都省罷其政事景祐¶
元年八月庚申公薨於家年六十有八贈兵部尚書公¶
<pb:KR2g0025_WYG_047-1b>¶
諱奎字宿藝姓薛氏薛氏之先出於黄帝之後任姓任¶
姓之别為十族薛者奚仲之始封也其後奚仲去遷邳¶
而仲虺留居薛春秋之際以國見經而其子孫後以為¶
氏此其譜也隋唐之間薛姓居河東者為最盛公絳州¶
正平人也曽王父贈太保諱某大王父贈太傅諱某王¶
父殿中丞贈太師諱某三世皆不顯而以公貴初太宗¶
皇帝伐并州太師以策干行在不見用罷公生十餘歳¶
已能屬文辭太師顧曰是必大吾門吾復何為乃不復¶
<pb:KR2g0025_WYG_047-2a>¶
事生業務施貸以賙郷閭曰吾有子矣後何患後五十¶
年公始佐今天子參政事為世名臣如其言公為人敦¶
篤忠烈果敢明逹初舉進士為州第一讓其里人王嚴¶
而居其次於是鄉里皆稱之淳化三年再舉乃中授祕¶
書省校書郎隰州軍事推官始至取州獄已成書活&KR0072;¶
者四人徙儀州推官士争薦其能丁太夫人憂服除用¶
薦者拜大理寺丞知興化軍莆田縣悉除故時王氏無¶
名租莆田人至今以為德遷殿中丞知河南長水縣徙¶
<pb:KR2g0025_WYG_047-2b>¶
知興州州舊鑄鐵錢用工多人以為苦公乃募民有力¶
者弛其山使自為利而取其鐵租以鑄悉罷役者人用¶
不勞遷太常博士御史中丞向敏中薦公材中御史判¶
三司都磨勘司賜緋衣銀魚出為陜西轉運副使坐舉¶
人免官居數月通判陜府歲餘召還臺安撫河北稱㫖¶
改尚書户部員外郎淮南轉運使江淮制置發運使開¶
楊州河廢其三堰以便漕&KR0657;歲以八百萬石食京師其¶
後罕及其多轉吏部員外郎丁太師憂去職不許居二¶
<pb:KR2g0025_WYG_047-3a>¶
歲入為三司户部副使與三司使李士衡争事省中士¶
衡扳時權貴人為助公拜户部郎中直昭文館出知延¶
州遷吏部郎中入為龍圖閣待制知開封府遷右諫議¶
大夫御史中丞契丹使蕭從順來朝是時莊憲明肅太¶
后垂簾聽政從順舉止多不遜以謂南使至契丹者皆¶
見太后遂請見之朝議患之未有以決公獨以理折之¶
從順乃止而嫉公者讒其漏禁中語由是拜集賢院學¶
士出知并州改知秦州秦州宿重兵兵嘗歉食公為勤¶
<pb:KR2g0025_WYG_047-3b>¶
儉積蓄教民水種歲中遷樞密直學士知益州而秦之¶
餘粟積者三百萬征筭之衍者三十萬覈民舊隱田數¶
百頃所得芻粟又十餘萬秦州之民與其蕃落數千人¶
詣轉運使請留不果公在開封以嚴為治肅清京師京¶
師之民至私以俚語目公且相戒曰是不可犯也囹圄¶
為之數空而至今之人猶或目之及居蜀尤有善政民¶
有得偽蜀時中書印者夜以錦囊掛之西門門者以白¶
蜀人隨之者萬計皆恟恟出異語且觀公所為公顧主¶
<pb:KR2g0025_WYG_047-4a>¶
吏藏之略不取視民乃止老媪告其子不孝者子訴貧¶
不能養公取俸錢與之曰用此為生以養母子遂相慈¶
孝里富人三女皆孤民或妄争其産公析其貲為三為¶
嫁其女於是人皆以公為仁恩蜀人喜亂而易摇公既¶
鎮以無事又能順其風俗從容宴樂及其臨事破姦發¶
伏逆見隨決如逢䝉之射而方朔之占無一不中蜀人¶
愛且畏之以比張尚書詠而不苛開封天子之畿益川¶
蜀大都㑹皆世號尤難理者而公尤有名其寛猛之政¶
<pb:KR2g0025_WYG_047-4b>¶
前後異施可謂知其方矣入拜龍圖閣直學士權三司¶
使遂拜參知政事公入謝上曰先帝嘗言卿可用吾今¶
用卿矣公益感激自勵而素剛毅守節不茍合既與政¶
尤挺立無所牽隨然遂欲繩天下無小大一入于規矩¶
徃徃不可其意則歸卧於家歎息憂媿輙不食家人笑¶
其何必若此公曰吾慙不及古人而懼後世譏我也公¶
嘗使契丹與其君臣語而以議論服其坐中其後契丹¶
使來必問公所在及聞已用乃皆喜曰是得人矣邊吏¶
<pb:KR2g0025_WYG_047-5a>¶
得諜者言契丹欲棄約舉兵上亟召大臣議或欲選將¶
増兵公曰契丹畏誓而貪利且無隙以開其端其必不¶
動不冝失持重之勢而使其可窺已而卒無事他日上¶
顧公曰果如公言於是益重之明道二年莊獻明肅太¶
后欲以天子衮冕見太廟臣下依違不決公獨争之曰¶
太后必若王服見祖宗若何而拜乎太后不能奪為改¶
他服太后崩上見羣臣泣曰太后疾不能言而猶數引¶
其衣若有所屬何也公遽曰其在衮冕也然服之豈可¶
<pb:KR2g0025_WYG_047-5b>¶
見先帝乎上大悟卒以后服葬於是益以公為果可用¶
也公先娶潘氏早卒后娶趙氏今封金城郡夫人子男¶
一人直孺大理寺丞女五人長適故職方員外即張竒¶
其次適故開封府士曹參軍喬易從早亡次適太原王¶
拱辰早亡次適盧陵歐陽脩次又適王氏公既貴贈其¶
曽祖而下三室曰太保太傅太師追封曽祖妣某氏某¶
夫人祖妣某氏某夫人妣某氏某夫人公性孝慈雖在¶
大位家人勤儉不知為驕奢諸子幼孤撫養不異平生¶
<pb:KR2g0025_WYG_047-6a>¶
所為文章四十巻直而有氣如其為人五年某月某甲¶
子其孤直孺奉其柩自京師葬於絳州以某年某月某¶
甲子即事先期狀公之功行上之太常太常議曰諡法¶
一德不懈曰簡執心決斷曰肅今其狀應法乃諡曰簡¶
肅銘曰¶
　薛夏之封　以國為姓　其后河東　隋唐最盛¶
　公世載德　實河東人　必大其門　太師之云¶
　公之從事　以難爲易　參于大政　不撓不牽¶
<pb:KR2g0025_WYG_047-6b>¶
　屢決大議　有言炳然　公不為相　告病還家¶
　賵賻之榮　尚書是加　公有敏德　焯其行事¶
　公有令名　有司之謚　事吿之史　謚𫝊子孫¶
　又刻銘章　納于墓門¶
　　程文簡公琳墓誌銘　　　　　歐陽修¶
嘉祐元年閏三月已丑鎮安軍節度使檢校太師同中¶
書門下平章事使持節陳州諸軍事陳州刺史程公薨¶
於位以聞詔輟視朝二日贈公中書令於是其孤嗣隆¶
<pb:KR2g0025_WYG_047-7a>¶
以狀上考功移於太常而博士起曰法冝謚乃謚曰文¶
簡明年某月某日葬公於河南伊闕之某鄉某原其孤¶
又以請於太史而史臣脩曰禮冝銘乃考次公之世族¶
官封爵號卒葬時日與其始終之大節合而誌于其墓¶
且銘之曰惟程氏逺有世序自重黎以來其后居中山¶
者出於魏安鄉侯昱之後公諱琳字天球中山博野人¶
也曽祖贈太師諱新曽祖妣吳國夫人齊氏祖贈太師¶
中書令諱賛明祖妣秦國夫人呉氏考袁州冝春令贈¶
<pb:KR2g0025_WYG_047-7b>¶
太師中書令尚書令冀國公諱元白妣晉國夫人楚氏¶
公以大中祥符四年舉服勤辭學高第為泰寜軍節度¶
掌書記改著作佐郎知夀陽縣祕書丞監左藏庫天禧¶
中詔舉辭學履行召試直集賢院今天子即位遷太常¶
博士三司户部判官是時契丹所遣使者數出不遜語¶
生事而主者應對多失辭上忌之已而契丹來賀即位¶
乃選公為接伴使而契丹使者言太后當遣使通書公¶
遽以禮折之乃已史官修真宗實錄而起居注闕命公¶
<pb:KR2g0025_WYG_047-8a>¶
修大中祥符八年以後起居注遂修起居注遷祠部員¶
外郎提舉在京諸司庫務以本官知制誥同判吏部流¶
内銓天聖五年館伴契丹賀乾元節使使者言中國使¶
至契丹坐殿上位次髙而契丹使來坐次下當陞語甚¶
切不已而上與大臣皆以為小故不足争將許之公以¶
謂許其小必啓其大力争以為不可遂止河決滑州初¶
議者言可塞役既作而後議者以為不可乃命公徃視¶
之公言可塞遂塞之歲中遷右諌議大夫權御史中丞¶
<pb:KR2g0025_WYG_047-8b>¶
明年拜樞密直學士知益州蜀人輕而喜亂公常先制¶
於無事至其臨時如不用意而略其細治其大且甚者¶
不過一二而蜀人安之自僚吏皆不能窺其所為正月¶
俗放燈吏民夜㑹聚遨嬉盛天下公先戒吏為火備有¶
失火者使隨救之勿白以動衆既而大宴五門城中火¶
吏救止卒宴民皆不知蓋其他設施多𩔖此軍士見監¶
軍告其軍有變監軍入白公笑遣之惶恐不敢去公曰¶
軍中動静吾自知之茍有謀者不待告也可使告者來¶
<pb:KR2g0025_WYG_047-9a>¶
監軍去而告者卒不敢來公亦不問遂止蜀州妖人有¶
自號李冰袖子者署官屬吏卒聚徒百餘人公命捕寘¶
之法而讒之朝者言公妄殺人蜀人恐且亂矣上遣中¶
貴人馳視之使者入其境居人行旅争道公善使者問¶
殺妖人事其父老皆曰殺一人可使蜀數十年無事使¶
者問其故對亂蜀者非有智謀豪傑之才乃里閭无頼¶
小人耳惟不制其始遂至於亂也使者視蜀既無事又¶
得老父語還白於是上益以公為能遷給事中知開封¶
<pb:KR2g0025_WYG_047-9b>¶
府禁中大火延兩宫宦者治獄得縫人火斗已誣伏而¶
下府命公具獄公立辨其非禁中不得入乃命工圖火¶
所經而後宫人多所居隘其烓竈近版壁歲乆燥而焚¶
曰此豈一日火哉乃建言此殆天災也不冝以罪人上¶
為緩其獄故卒得無死者凡在府決事神速一歲中獄¶
常空者四五遷工部侍郎龍圖閣直學士守御史中丞¶
是歲以翰林侍讀學士復知開封府明年為三司使治¶
財賦知本末出入有節雖一金不可妄取累遷吏部侍¶
<pb:KR2g0025_WYG_047-10a>¶
郎景祐四年以本官參知政事司天言日食明年正旦¶
請移閏月以避之公以謂天有所譴非移閏所免惟修¶
徳政而已乃止范仲淹以言事忤大臣貶饒州已而上¶
悔悟欲復用之稍徙知潤州而惡仲淹者復誣以事語¶
入上怒亟命置之嶺南自仲淹貶而朋黨之論起朝士¶
牽連出語及仲淹皆指為黨人公獨為上開說明其誣¶
枉上意解而後已公為人剛決明敏多識故事議論慨¶
然及知政事益奮勵無所回避宰相有所欲私輒以語¶
<pb:KR2g0025_WYG_047-10b>¶
折之至今人徃徃能道其語而小人僥倖多不得志遂¶
共以事中之坐貶光禄卿知潁州已而上思之徙知青¶
州又徙大名府居一歲間遷户部吏部二侍郎尚書左¶
丞資政殿學士北京建與官者皇甫繼明争治行宫事¶
章交上上遣一御史視其曲直御史直公遂罷繼明是¶
時繼明方信用其勢傾動中外自朝廷大臣莫不屈意¶
下之而公被中傷方起未復而獨與之争雖小故不少¶
假也故議者不以公所直為難而以能不為繼明屈為¶
<pb:KR2g0025_WYG_047-11a>¶
難也遷工部尚書資政殿大學士河北安撫使慶歴六¶
年拜武昌軍節度使陜西安撫使知永興軍府事明年¶
加宣徽北院使判延州夏人以兵三萬臨界上前三日¶
公諜知其來城諸堡寨按兵閉壁虜至以為有備引去¶
訖公去不復窺邊趙元昊死子亮祚立方幼三大將共¶
治其國言事者謂可除其諸將皆以為節度使使各有¶
其所部以分弱其勢可遂無西患事下公公以謂幸人¶
之喪非所以示大信撫夷狄而亮祚雖幼君臣和三將¶
<pb:KR2g0025_WYG_047-11b>¶
無異志雖欲有為必無功而反生事不如因而撫之上¶
以為然皇祐元年加同中書門下平章事復判大名府¶
兼北京留守自元昊反河西契丹亦犯約求地二邊兵¶
興連歲不解而公方入與謀議更守西北二方尤知敵¶
人虚實情偽山川要害所以行師制勝營陣出入之法¶
於河北尤詳其奏議頗多雖不能盡用其指畫規為之¶
際有可喜也再居大名府前後十年威惠信於其人人¶
為立生祠公自罷政事益不妄與人合亦卒不復用既¶
<pb:KR2g0025_WYG_047-12a>¶
徙鎮安居三歲上書曰臣雖老尚能為國守邊未報而¶
得疾享年六十有九公累階開府儀同三司勲上柱國¶
開國廣平郡爵公食户七千四百而實封二千一百賜¶
號推誠保徳守正翊戴功臣娶陳氏封衛國夫人子男¶
四人曰嗣隆太常博士嗣弼殿中丞嗣恭太常博士嗣¶
先大理寺丞女五人長適職方員外郎榮諲次適祕書¶
丞韓縝次適都官員外郎晁仲約次適大理寺丞晁得¶
次適將作監主簿王偁孫三人長曰伯孫次曰公孫皆¶
<pb:KR2g0025_WYG_047-12b>¶
太常寺太祝次曰昌孫守祕書郎有文集奏議若干巻¶
公平生寡言笑慎於知人既已知之久而益篤喜飲酒¶
引滿然人罕得其驩而與余尤相好也銘曰¶
　君子之守　志于不奪　不學而剛　有摧必折¶
　毅毅程公　其剛不屈　公在政事　有諤其言¶
　直雖不容　志豈不完　謂公不顯　公位將相¶
　豈無謀謨　胡不以訪　老於藩輔　白首猶壯¶
　公雖在外　邦國之光　奄其不存　士夫曷望¶
<pb:KR2g0025_WYG_047-13a>¶
　吉卜之從　兆此新岡　推其休聲　愈逺彌長¶
　¶
　¶
　¶
　¶
　¶
　¶
　¶
<pb:KR2g0025_WYG_047-13b>¶
　¶
　¶
　¶
　¶
　¶
　¶
　¶
　名臣碑傳琬琰之集中巻二十¶

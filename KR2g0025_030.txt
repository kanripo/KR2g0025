# -*- mode: mandoku-view; -*-
#+TITLE: 名臣碑傳琬琰之集
#+DATE: 2015-08-24 22:35:04.711693
#+PROPERTY: ID KR2g0025
#+PROPERTY: BASEEDITION WYG    
#+PROPERTY: JUAN 中卷三
<pb:KR2g0025_WYG_030-1a>¶
欽定四庫全書¶
　名臣碑傳琬琰之集中巻三　　宋杜大珪編¶
　　田太傅况墓誌銘　　　　　　王安石¶
田氏故京兆人後遷信都晉亂公皇祖太傅入於契丹¶
景德初契丹冦澶州畧得數百人以屬皇考太師太師¶
哀憐之悉縱去因自脱歸中國天子以為廷臣積官至¶
太子率府率府終為人沉悍篤實不苟為笑語生八男¶
子多知名而公為長子公少卓犖有大志好讀書書未¶
<pb:KR2g0025_WYG_030-1b>¶
嘗去手無所不讀盖亦無所不記其為文章得紙筆立¶
成而閎博辨麗稱天下初舉進士賜同學究出身不就¶
後數年遂中甲科補江寧府觀察推官以母英國太夫¶
人喪罷去除䘮補楚州團練判官用舉者監轉般倉遷¶
祕書省著作佐郎又對賢良方正䇿為第一遷太常丞¶
通判江寧府数上書言事召還將以為諫官方是時李¶
元昊反夏英公范文正公經畧陜西言臣等才力薄使¶
事恐不能獨辦請得田某自佐以公為其判官直集賢¶
<pb:KR2g0025_WYG_030-2a>¶
院㕘都摠管軍事自真宗弭兵至是且四十年諸老將¶
盡死為吏者不知軍興法師數陷敗士民振恐二公隨¶
事鎮撫其為世所善多公計䇿將軍有欲悉数路兵出¶
擊賊者朝廷許之矣公極言其不可乃止又言所以治¶
邉者十四事多聽用還為右正言判三司理欠慿由司¶
權修起居注遂知制誥判國子監於是陜西用兵未巳¶
人大困以公副今宰相樞宻副使韓公宣撫自宣撫歸¶
判三班院而河北告兵食闕又以公徃視而保州兵士¶
<pb:KR2g0025_WYG_030-2b>¶
殺通判閉城為亂又以公為龍圖閣直學士知成德軍¶
真定府定州安撫使徃執殺之論功遷起居舍人又移¶
秦鳳路都摠管經畧安撫使知秦州遭太師䘮辭起居¶
復者久之上使中貴人手敕趣公公不得已則乞歸葬¶
然後起既塟託邉事求見上曰陛下以孝治天下方邉¶
鄙無事朝廷不為無人而區區犬馬之心尚不得自從¶
臣即死不知瞑矣因泫然泣數行下上視其貌甚瘠又¶
聞其言悲之乃聽終䘮盖帥臣得終䘮自公始以樞宻¶
<pb:KR2g0025_WYG_030-3a>¶
直學士為涇原路兵馬都總管經畧安撫使知渭州遂¶
自尚書禮部郎中遷右諫議大夫知成都府充蜀梓利¶
蘷路兵馬鈐轄西南夷侵邉公嚴兵待之而誘以恩信¶
即皆稽顙蜀自王均李順再亂遂號為易動徃者得便¶
宜決事而多擅殺以為威至雖小罪猶并妻子遷出之¶
蜀流離顛頓有以故死者公拊循教誨兒女子畜其人¶
至有甚惡然後繩以法蜀人愛公以繼張公定而謂公¶
所斷治為未甞有誤嵗大㓙寛賦減徭發廩以救之而¶
<pb:KR2g0025_WYG_030-3b>¶
無餓者事聞賜書奬諭遷給事中以守御史中丞充理¶
檢使召焉未至以為樞宻直學士權三司使既而又以¶
為龍圖閣學士翰林學士又遷尚書禮部侍郎正其使¶
號自景德㑹計至公始復鈎考財賦盡知其出入於是¶
入多景德矣嵗所出乃或多於入公以為厚斂疾費如¶
此不可以持久然欲有所掃除變更興起法度使百姓¶
得完其蓄積而縣官亦以有餘在上與執政所為而主¶
計者不能獨任也故為皇祐㑹計録上之論其故冀以¶
<pb:KR2g0025_WYG_030-4a>¶
悟上上固恃公欲以為大臣居頃之遂以為樞宻副使¶
又以檢校太傅充樞宻使公自常選数年遂任事於時¶
及在樞宻為之使又超其匹天下皆以為宜顧尚有恨¶
公得之晚者公行内修於諸弟尤篤為人寛厚長者與¶
人語欵欵若恐不得當其意至其有所守人亦不能移¶
也自江寧歸宰相私使人招之公謝不徃及為諫官於¶
小事近功有所不言獨甞從容為上言為治大方而已范文¶
正公等皆士大夫所望以為公卿而其位未副公得間¶
<pb:KR2g0025_WYG_030-4b>¶
輒為上言之故文正公等未幾皆見用當是時上數以¶
天下事責大臣慨然欲有所為盖其志多自公發公所¶
設施事趣可功期成因能任善不必已出不為獨行異¶
言以峙聲名故功利之在人者多而事迹可記者止於¶
如此嘉祐三年十二月暴得疾不能興上聞悼駭敕中¶
貴人太醫問視疾加損輒以聞公即辭謝求去位奏至¶
十四五猶不許而公求之不已乃以為尚書右丞觀文¶
殿學士翰林侍讀學士提舉景靈宫事而公求去位終¶
<pb:KR2g0025_WYG_030-5a>¶
不已於是遂以太子少傅致仕致仕凡五年疾遂篤以¶
八年二月乙酉薨於第享年五十九號推誠保德功臣¶
階特進勲上柱國爵開國京兆郡公食邑三千五百戸¶
實封八百戸詔贈公太子太保而賻賜之甚厚公諱況¶
字元均皇曾祖諱祐贈太保皇祖諱行周贈太傅皇考¶
諱延昭贈太師妻富氏封永嘉郡夫人今宰相河南公¶
之女弟也無男子以弟之子至安為主後女子一人尚¶
幼田氏自太師始占其家開封而𦵏陽翟故今以公從¶
<pb:KR2g0025_WYG_030-5b>¶
太師𦵏陽翟之三封鄉西呉里於是公弟右贊善大夫¶
洵来曰卜𦵏公利四月甲午請所以誌其壙者盖公自¶
佐江寧以至守蜀在所輒興學數親臨之以進諸生某¶
少也與公弟游而公所進以為可教者也知公為審銘曰¶
　田室於姜　卒如龜祥　後其孫子　曠不世史¶
　於宋繼顯　自公攸始　奮其華蕤　配實之羙¶
　乃發帝業　深宏煒煒　乃興佐時　宰餁凋胹¶
　文馴武克　内外隨施　亦有厚仕　孰無衆毁¶
<pb:KR2g0025_WYG_030-6a>¶
　公獨使彼　若榮豫已　維昔皇考　敢於活人¶
　傳祉在公　不集其身　公又多譽　公宜難老¶
　胡此殆疾　不終壽考　掩詩於幽　為告永久¶
　　蔡文忠公齊墓誌銘　　　　　范仲淹¶
寳元二年嵗次已夘四月前㕘知政事戸部侍郎蔡公¶
薨天子悼之卿大夫憂之國人傷之上命三公舉行典¶
禮贈兵部尚書諡曰文忠以康定二年嵗次辛巳十一¶
月某日塟於許州陽翟之某山公諱齊字子思其先周¶
<pb:KR2g0025_WYG_030-6b>¶
之子孫累封於蔡因以著姓秦漢以降代生偉人曾祖¶
綰贈太保洛陽人也甞宰莱之膠水居官九年民愛以¶
深遂家焉祖諱鄰贈太傅隠居丘園以賁素為樂考諱¶
夢臣累贈中書令愽通經史善詩筆與宗族居鄉黨稱¶
其孝友娶楚國太夫人張氏而生公教以親仁賓来如¶
歸公幼而神秀眉目廣聳見者異之甞依外舅劉氏學¶
於彭城今相國隴西公迪時為監郡得公詩語歎曰渠¶
有大志宜善視之大中祥符八年春真宗皇帝臨軒以¶
<pb:KR2g0025_WYG_030-7a>¶
文考天下之士公中第一及引對文陞堂堂英偉進退¶
有法上大悦顧謂冦萊公曰得人矣特下詔俾金吾給¶
七人清道自公始也釋褐除將作監丞通守兗海郡移¶
北海郡召還以大著直集賢院主判三司開拆司賜服¶
五品今上即位拜右司諫同修起居注改禮部員外郎¶
兼侍御史知雜事賜金紫厯戸部度支二副使遷起居¶
舍人知制誥同知審官院既而召入翰林為學士轉禮¶
部郎中龍圖閣學士守西京以便親求為髙宻郡徙南¶
<pb:KR2g0025_WYG_030-7b>¶
京入除左諫議大夫權御史中丞改給事中復充龍圖¶
閣學士權三司使拜樞宻副使進禮部侍郎㕘知政事¶
以戸部侍郎罷終于汝陰郡享年若干楚國在堂君子¶
哀之公之弟祕書丞稟甥著作佐郎冦平幹公襄事中¶
山郡夫人劉氏哭泣三年至於疾廢二子尚幼曰延慶¶
太常寺太祝曰延嗣祕書省正字長女適試將作監主¶
簿劉庠次女在室而某自布素從公之逰見公出䖏語¶
黙無一不善門中奉親日視其親色諸公昆弟愛之如¶
<pb:KR2g0025_WYG_030-8a>¶
傷先朝揀拔以輔相器之當遺弓之初公懷哀慕不能¶
食者數日家人視其衾衣涕泗霑濕公病汝陰聞拓拔¶
僭稱嘻吁感慨教弟稟言西事甚詳盖忠孝之性發之¶
天也公於親舊間雖死生不易彼有孤遺則必為之備¶
嫁娶又好學無倦未甞不以名教為急孔子之後世襲¶
文宣公而宰曲阜乾興中四十九代孫承祐卒遂廢十¶
餘年公聞承祐有母弟在杭章請復其嗣有詔從之其¶
立朝也能清其心髙其行未甞取於人明肅太后時用¶
<pb:KR2g0025_WYG_030-8b>¶
事中貴人董修景德寺時公在翰林詔為之記中人求¶
公善辭許以不次公遲之不進故被誣而出至髙宻㑹¶
歳饑公請蠲諸州税又力請放海利以救東人于今賴¶
之公兩居憲䑓方嚴不動百辟畏其風權戚有過則彈¶
劾不隠未甞求其下也明肅之終莊惠復立閤門促百¶
僚賀公毅然正色目臺吏不得追班前白執政遂罷自¶
是莊惠抑損禮數公有力焉在樞宻院海南奏交阯八¶
百餘人避本國之虐以歸我議者謂不如還之恐生邉¶
<pb:KR2g0025_WYG_030-9a>¶
患公曰當内之荆湖間活以閑田奈何求生而来委之¶
虎兕蠻亦人也義必不還苟㪚為民盜從而戮之酷又¶
甚焉争之不能得後果為亂捕之歲餘宜桂以西皆警¶
朝廷患之公猶有愧色在政府浩然示至公於中外以¶
進賢為樂以天下為憂見佞色則嫉聞善言必謝孜孜¶
論道以致君堯舜為心與大臣居和而不倚正而不訐¶
無親疎之間有方大之量朝廷為之重刑賞為之平及¶
其出也未踰嵗而天子思之公遽不起嗚呼公之生也¶
<pb:KR2g0025_WYG_030-9b>¶
天有意也公之亡也天有意乎使在位而壽則道德功¶
名非竹帛之可勝也矣銘曰¶
　泰山之東　齊魯同風　厥生我公　我公堂堂¶
　觀國之光　享于真皇　真皇上仙　隕血漣漣¶
　欲報昊天　今上聖神　迺眷正人　㕘於國鈞¶
　純德坦坦　平心浩浩　進退惟道　恕以待物¶
　誠以報國　仁人之德　天乎天乎　豈不有心¶
　奪此令人　我懷憂深　箕山峩峩　潁水悠悠¶
<pb:KR2g0025_WYG_030-10a>¶
　山為陂兮川為丘　　　公之名兮與日月留¶
　¶
　¶
　¶
　¶
　¶
　¶
　¶
<pb:KR2g0025_WYG_030-10b>¶
　¶
　¶
　¶
　¶
　¶
　¶
　¶
　名臣碑傳琬琰之集中巻三¶

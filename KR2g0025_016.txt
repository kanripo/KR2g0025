# -*- mode: mandoku-view; -*-
#+TITLE: 名臣碑傳琬琰之集
#+DATE: 2015-08-24 22:35:04.491289
#+PROPERTY: ID KR2g0025
#+PROPERTY: BASEEDITION WYG    
#+PROPERTY: JUAN 上卷十六
<pb:KR2g0025_WYG_016-1a>¶
欽定四庫全書¶
　名臣碑𫝊琬琰之集上巻十六　宋杜大珪編¶
　　張忠定公詠神道碑　　　　　韓𤦺¶
故樞密直學士禮部尚書贈左僕射張公以魁竒豪傑¶
之才逢時自奮智略神出勳業赫赫震暴當世誠一世¶
偉人也𤦺向守大名其孫堯夫主簿元城一日具書来¶
告曰堯夫之曽祖昔事太宗真宗朝勤勞内外有大名¶
於天下而自葬距今厯年多矣墓碑之刻闕然未立請¶
<pb:KR2g0025_WYG_016-1b>¶
書其實以表神道固烈祖之益光也琦常總領史局觀¶
所載公之文武大節頗亦詳矣然其絶異之政與夫遺¶
愛之迹較然著於人聴者猶未究悉今得與巨賢論次¶
而發揚之以昭示於後世誠所願也公諱詠字復之世¶
本鄴人後徙居於澶之臨黄及公葬其先於鄄城故為¶
鄴之鄄城人曽祖諱立祖諱鐸遭唐末與五代之亂皆¶
潛養徳業退處無悶父諱景以徳行自富鄉里稱之公¶
登朝授大理評事累贈太常卿公少倜儻有大志尚氣¶
<pb:KR2g0025_WYG_016-2a>¶
節然其為學必本仁義不喜浮靡太平興國四年秋與¶
忠愍㓂公同赴大名舉府議将首薦公公以同郡張覃¶
素有文行既率㓂公上書請以覃為冠一府欽歎遂如¶
公言士論多之明年春擢進士第授大理評事知鄂州¶
崇陽縣事六年遇郊恩改将作監丞雍熈初遷著作佐¶
郎嵗滿權太子中允通判麟州事端拱籍田恩轉秘書¶
丞代歸通判相州事公以親老辭得監濮州稅俄遷知¶
開封府賜五品服時公與文靖吕公故樞密使宋公湜¶
<pb:KR2g0025_WYG_016-2b>¶
連薦其才擢荆湖北路轉運使淳化初就改太常博士¶
制置使稱其能詔褒美之太宗素知公可用召還拜虞¶
部郎中賜三品服未逾旬擢為樞密直學士知通進銀¶
臺司兼門下封駮事勾當三班院時張永徳為并代帥¶
小校犯法杖之而死有詔按罪公封還詔書曰永徳方¶
被邊若殺一小校遂摧辱之臣恐帥體輕而小人慢上¶
矣不納既而果有營卒脅訴其大校者上始悟公言而¶
加慰勞四年冬東南兩川旱民飢吏失救䘏㓂大起五¶
<pb:KR2g0025_WYG_016-3a>¶
年正月賊首李順陷成都府詔遣宣徽使王繼恩充招¶
安使率兵討之復命知成都府五月繼恩破賊收成都¶
上留公至秋始遣行時關中率民負糧以餉川師道路¶
不絶公至府問城中所屯兵尚二萬餘人而無半月之¶
食公訪知鹽價素髙而有餘積乃下其估使民得以米¶
易鹽於是民争趨之未踰月得米數十萬斛軍中呼曰¶
前所給米者皆雜糠士不可食今一一精好此公真善¶
幹國事者也公聞而喜曰吾令可行矣時雖收復諸郡¶
<pb:KR2g0025_WYG_016-3b>¶
餘盗尚充斥繼恩恃功驕恣日以娱樂為事軍不戢往¶
往剽奪民財物於是悉擒招安司素用事吏至庭面數¶
其過将遂斬之皆股栗求活公曰汝帥聚兵玩㓂不肯¶
出皆汝軰為之今能亟白乃帥分其兵尚可免死吏呼¶
曰惟公所命兵不分願就戮公釋之繼恩即日分兵隣¶
州當還京師者悉遣之不數日减城中兵半既而諸軍¶
請食馬芻粟公命以錢給之繼恩詬曰馬不食錢給錢¶
何也公聞之召繼恩謂曰今賊餘黨所在尚多民不敢¶
<pb:KR2g0025_WYG_016-4a>¶
出招安使頓兵城中不出討芻粟民所輸今城内皆冦¶
也何由得之繼恩懼即時出城討賊公計軍食有二嵗¶
偹乃奏罷陜西運糧上喜曰向益州日以乏糧為請詠¶
至方逾月已有二嵗備此人何事不能了朕無憂矣公¶
以順黨始以良民一旦為賊脅從復其間有疲弱偶掛¶
盗籍者當示以恩信許其自新即揭榜諭之已而首者¶
相踵公皆釋其罪使歸田里一日繼恩械賊數十人請¶
公行法公詢之悉前所許自首者復縱之繼恩恚而問¶
<pb:KR2g0025_WYG_016-4b>¶
公公曰前日李順脅民為賊今日化賊為民不亦可乎¶
公度繼恩日横不能改亟以狀聞願選忠實與繼恩共¶
事上命入内内侍省押班衛紹欽充同招安使自是繼¶
恩凶勢為屈未幾二人皆召歸就以劒門總管上官正¶
為招安使順之餘黨公撫安于内正擒討于外再閲月¶
而兩川平至道二年改兵部郎中繼丁父與母新昌縣¶
太夫人憂皆起復三年秋西川都廵檢使韓景祐為所¶
部廣武卒劉旰所逐遂率衆掠懐安軍破漢州公方與¶
<pb:KR2g0025_WYG_016-5a>¶
僚屬㑹大慈寺報至飲宴如故舉城憂之賊又掠卭蜀¶
将趨益適㑹客報者愈急公復不問其夕始召上官正¶
謂曰賊始發不三四日破數郡勢力方銳不可擊今人¶
得所掠氣驕敢逼吾城乃送死耳請出兵比至方井當¶
遇賊破之必矣正即受教及行公為出送于郊激其盡¶
力正至方井果遇賊一戰斬旰餘黨盡平衆益服公料¶
敵制勝人所不及真宗即位遷左諌議大夫咸平初就¶
拜給事中充戶部使改御史中丞承天節大臣主齋㑹¶
<pb:KR2g0025_WYG_016-5b>¶
被酒不如禮公彈糾之無所憚二年與温公仲舒同知¶
貢舉俄以工部侍郎知杭州軍事時嵗飢民冒禁販鹽¶
捕𫉬者數百人公悉寛其罰官屬抗言不可公曰錢塘¶
十萬家餓殍如此若鹽禁益嚴則聚而為盗患益甚矣¶
俟秋成敢爾當痛以法繩之境内卒以無擾歲将滿杭¶
人詣闕請留有詔褒其善政五年冬改知永興軍事初¶
公之自蜀還也詔以諫議大夫牛冕代公公聞之曰冕¶
非撫御才其能綏輯乎始踰年果致神衛大校王均之¶
<pb:KR2g0025_WYG_016-6a>¶
亂逐冕據益州後雖討平之而民尚未寧㑹益守馬公¶
知節守延安上以公前治蜀長於安集威惠在人復以¶
公為樞密直學士知益州事遷刑部侍郎蜀民聞之皆¶
鼓舞相慶如赤子久失父母而知復来鞠我也公知民¶
信已易嚴以易凡一令之下人情無不慰惬蜀始復大¶
治轉運使黄觀以政迹聞賜詔嘉奨就改吏部侍郎時¶
命謝濤鑄景徳大錢于嘉卭州一當小鐵錢十銅錢一¶
于今便之景徳三年召還復掌三班院兼判登聞鼓院¶
<pb:KR2g0025_WYG_016-6b>¶
中嵗&KR0337;生于頭不能巾櫛求知潁州上以公名存有人¶
望兩守益部政無及者不當屈于小郡以真定府青州¶
皆大鎮也聴公自擇公皆不就上曰昇州可乎公即拜¶
命大中祥符元年東封恩轉尚書左丞時金陵多火災¶
居者不安公廉知姦人所為潛捕得之乃命先折其脛¶
斬之以狥火患遂絶中使祠茅山還言城中有黄雀蔽¶
日而墜空中聞水聲上視占書主民勞謂輔臣曰但守¶
臣得人此固無患今詠在彼又何虞也三年春秩滿昇¶
<pb:KR2g0025_WYG_016-7a>¶
民請留遷工部尚書再任以江東旱兼昇宣等十州安¶
撫使祀汾隂兼禮部尚書以瘍疾甚上章求分司東西¶
京上聞之即令代還不能詣懇請便郡遂知陳州事終¶
于八年八月一日年七十上嘗言公有将相器以疾未¶
及用至是大痛惜之命優贈以官仁宗朝追謚忠定公¶
天性正直濟以剛果始終挺然無所屈撓自力學筮仕¶
則有澤及天下之心而以富貴為薄逸人傅霖髙蹈之¶
士與公善公嘗與夜㑹劇談時諸隣多病瘧前一夕頓¶
<pb:KR2g0025_WYG_016-7b>¶
愈逮登第與傅詩有巢由莫相笑心不為輕肥之句此¶
見公之權也甞訪三峯陳搏一見公厚遇之顧謂弟子¶
曰此人於名利澹然無情逹必為公卿不逹為帝王師¶
其為髙人推重如此早學擊劒遂精其術兩河間人無¶
敵者平生勇於為義遇人急難茍情有可哀必極力以¶
濟無所顧惜當官凡所施設動有逺識始時人或不察¶
其後卒有大利民感無窮至自奉養逮於服玩之具則¶
寡薄儉陋雖寒士之不若也公退闢静室焚香燕坐聚¶
<pb:KR2g0025_WYG_016-8a>¶
書萬巻往往手自校正旁無聲色之好臨事明决出入¶
意外凡斷罪以辭者人皆集錄于今𫝊之在餘杭有富¶
民病将死子方三嵗乃命壻主其貲而與壻遺書曰他¶
日欲分財即以十之三與子而以七與壻子時長立果¶
以財為訟以其遺書詣府請如元約公閱之以酒酹地¶
曰汝之婦翁明智人也時以子㓜故以此屬汝不然子¶
死汝手矣乃命其財三與壻而子與其七皆泣謝而去¶
服公明斷前後治蜀愛利之政不可悉紀舉其大者則¶
<pb:KR2g0025_WYG_016-8b>¶
公嘗以蜀地素狹游手者衆事寧之後生齒日繁稍遇¶
水旱則民必艱食時米斗直錢三十六乃按諸田稅使¶
如其價嵗折米六萬斛至春籍城中細民計口給券使¶
輸元估糴之奏為永制逮今七十餘年雖有災饉米甚¶
貴而益民無餒色者公之賜也蜀之風尚侈好游樂公¶
從其俗凡一嵗之内游觀之所與夫飲饌之品皆著為¶
常法後人謹而從之則治違之則人情不安輙以累罷¶
去甞冩其真自號乖崖子復自為贊曰乖則違衆崖則¶
<pb:KR2g0025_WYG_016-9a>¶
違物乖崖之名聊以表徳及公之亡也蜀人聞之皆罷¶
市號慟得公遺像置天慶觀建大齋㑹事之如生至今¶
不解昔召公之分陜而治民愛而思之甞聴訟于棠下¶
戒勿翦勿伐羊公在襄陽立碑峴首民戴道徳過碑輙¶
堕淚後厯千餘歲能繼其風凛然如存公一人而已公¶
有清望善臧否人物公凡所薦辟方廉恬退之士嘗曰¶
彼好奔競者将自得之何假告舉益不貢士者幾二十¶
年公察郡人張及李田張逵者皆有學行鄉里所服遂¶
<pb:KR2g0025_WYG_016-9b>¶
延奨如禮敦勉就舉後三人悉登科歴美官於是兩川¶
學者知勸文風益振由公之誘掖也文章雄傑有氣骨¶
稱其為人嘗為聲賦梁公周翰覽而歎曰二百年不知¶
此作矣有文集十巻以天禧四年八月二十九日葬於¶
陳州之宛丘縣村夫人唐氏先公而亡繼王氏封太原¶
夫人天禧六年終於陳之私第子從質衛尉寺丞公亡¶
未踰月哀毁而卒一女適翰林王公禹偁孫四人約奉¶
禮郎綜駕部郎中綽衛尉寺丞紳建州石鼓縣令曽孫¶
<pb:KR2g0025_WYG_016-10a>¶
二人堯夫大理寺丞堯民邢州童崗縣令銘曰¶
　太行峙朔　洪河瀉天　河山之間　實生大賢¶
　賢不徒出　惟聖偶然　發為事業　文武之全¶
　兩治巴蜀　荐綏南夏　易地以寧　節荒而化¶
　夫惟管蕭　尚足王伯　如公之才　不宰天下¶
　而俾惠澤　止濡一方　錫民父母　為國棟梁¶
　有煒公績　日星之光　何假斯文　始𫝊其芳¶
　　曽諫議大夫致堯神道碑　　　歐陽脩¶
<pb:KR2g0025_WYG_016-10b>¶
公諱致堯字某撫州南豐人也少知名江南當李氏時¶
不就鄉里之舉李氏亡太平興國八年舉進士及第為¶
符離主簿累遷光禄寺丞監越州酒稅數上書言事獻¶
文章太宗竒之召拜著作佐郎直史館使行視汴河漕¶
運稱㫖遷秘書丞為兩浙轉運使諫議大夫魏庠知蘇¶
州恃舊恩多不法吏莫敢近公劾其狀以聞太宗驚曰¶
是敢治魏庠可畏也卒為公罷庠洛苑使楊允恭以言¶
事見幸無不聴事有下公常厝不行允恭以訴太宗遣¶
<pb:KR2g0025_WYG_016-11a>¶
使者問公公具言其不可公既繩其大而人所難者至¶
其小易則務為寛簡嵗終其課為最徙知夀州夀近京¶
師諸豪大商交結權貴號為難治公居嵗餘諸豪斂手¶
莫敢犯公法人亦莫見其以何術而然也公於夀尤有¶
惠愛既去夀人遮留數日以一騎從二卒逃去過他州¶
夀人猶有追之者再遷主客貟外郎判三司鹽鐵勾院¶
是時李繼捧以銀夏五州歸朝廷其弟繼遷亡入磧中¶
為㓂太宗遽遣繼捧往招之至則誘其兄以隂合卒復¶
<pb:KR2g0025_WYG_016-11b>¶
圗而囚之自陜以西既苦兵矣真宗初即位益欲来以¶
恩徳許還其地使聴約束公獨以謂繼遷反覆不可予¶
繼遷已得五州後二年果叛圍靈武議者又欲與之公¶
益争為不可言雖不從真宗知其材将召以知制誥而¶
大臣有不可者乃巳出為西京轉運使王均伏誅奉使¶
安撫西川誤留詔書於家其副潘惟岳教公上言渡吉¶
柏江舟破亡之以自解公曰為臣而欺其君吾不能為¶
也乃上書自劾釋不問其後惟岳入見禁中道蜀事具¶
<pb:KR2g0025_WYG_016-12a>¶
言公所自劾者真宗嗟歎久之繼遷兵既久不解丞相¶
張齊賢經畧環慶以西署公判官以從公曰西兵十萬¶
皆屬王超超材既不可専任而兵多勢重非易可指麾¶
若不得節度諸将事必不集真宗難其言為詔陜西聴¶
經略使自發兵而已公度言終不合乃辭行㑹召賜金¶
紫公謝曰臣嘗言丞相某事未效不敢受賜由是貶黄¶
州團練副使公已貶而王超兵敗繼遷破清逺軍朝廷¶
卒亦棄靈州公貶逾年復為戸部貟外郎知秦州丁母¶
<pb:KR2g0025_WYG_016-12b>¶
憂服除拜吏部員外郎知泉州徙知蘇州又徙知揚州¶
上䟽論事語斥大臣尤切當時皆不悦又徙知鄂州坐¶
知揚州誤入添支俸多一月雖嘗自言猶貶監江寧府¶
酒稅用封禪恩累遷戸部郎中大中祥符五年五月某¶
日卒于官享年六十有六遺戒無以佛汚我家人如其¶
言公之曽祖諱某某官曽祖妣某氏某縣君祖諱某某¶
官祖妣某氏某縣君考諱某某官妣某氏某縣君子男¶
七人曰某女若干人用其子易占恩再遷右諌議大夫¶
<pb:KR2g0025_WYG_016-13a>¶
初葬南豐之東園水壞其墓某年月日改葬竜池鄉之¶
源頭慶厯六年夏其孫鞏稱其父命以来請曰願有述¶
遂為之述曰維曽氏始出於鄫鄫為姒姓之國㣲不知¶
其始封春秋之際滅鄫而子孫散亡其在魯者自别為¶
曽氏葢自鄫逺出於禹厯商周千有餘嵗常㣲不顯及¶
為曽氏而蒧參元西始有聞於後世而其後又晦復千¶
有餘嵗而至於公夫晦顯常相反復而世徳之積者久¶
則其發也宜非一二世而止矧公之有不得盡施而有¶
<pb:KR2g0025_WYG_016-13b>¶
以遺其後世乎是固不宜無銘者矣公當太宗真宗時¶
言事屢見聴用自言西事不合而出遂以卒於外然在¶
近所言如在朝廷而任言責者至其難言則人有所不¶
敢言者余於其論議既不能盡載而亦有所不得載也¶
取其初不見用久而益可思者特詳焉所以見公之志¶
也銘曰¶
　公於事明　由學而知　先知逆决　有若蓍龜¶
　告而不欺　不顧從違　初雖不信　後必如之¶
<pb:KR2g0025_WYG_016-14a>¶
　公所論議　敢人之難　古稱君子　有徳有言¶
　徳蓄不施　言有可聞　銘而不朽　公也長存¶
　¶
　¶
　¶
　¶
　¶
　¶
<pb:KR2g0025_WYG_016-14b>¶
　¶
　¶
　¶
　¶
　¶
　¶
　¶
　名臣碑𫝊琬琰之集上巻十六¶

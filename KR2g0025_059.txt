# -*- mode: mandoku-view; -*-
#+TITLE: 名臣碑傳琬琰之集
#+DATE: 2015-08-24 22:35:05.291391
#+PROPERTY: ID KR2g0025
#+PROPERTY: BASEEDITION WYG    
#+PROPERTY: JUAN 中卷三十二
<pb:KR2g0025_WYG_059-1a>¶
欽定四庫全書¶
　名臣碑傳琬琰之集中巻三十二　宋杜大珪編¶
　　趙待制開墓誌銘　　　　　　李燾¶
贈特進追復徽猷閣待制趙公既葬於普州安居縣清¶
潤鄉之北山今四十年矣燾頃自武陵歸眉山而公長¶
子永實為州數相從也一日盛服臨况泣而言曰先人¶
所建立蜀人户知之不肖孤何敢妄有稱述今犍為郡¶
守雍有容故所作行狀及家所藏奏藁具在惟墓碑久¶
<pb:KR2g0025_WYG_059-1b>¶
未刻銘敢頓首以請燾固辭弗能則固請弗怠且曰蜀¶
耆舊惟公紬金匱石室之書識先人黜陟本末亦惟公¶
直茟正辭信而有證則銘吾先人匪公之歸將誰歸幸¶
公哀而許焉燾與永年相若鄉者備使東川永實守昌¶
元治有能聲始相好今俱老矣乃復相過似非偶然矧¶
惟建炎紹興之理財治賦兹事最大冝有紀録使來世¶
知所損益今弗論次事浸零落可惜燾既來遂寜永又¶
數以請乃㕘校近史所載及中興記注仍考其世譜官¶
<pb:KR2g0025_WYG_059-2a>¶
簿序而銘之公諱開字應祥世家安居曽祖守忠祖惟¶
岳父英皆不仕父以公貴贈金紫光禄大夫公年二十¶
㳺太學積十五年元符三年始賜進士出身歴渠江尉¶
慶州梓州學教授辟雍正遭父喪去官服除為淮南東¶
路成都府路提舉學事司主管文字始用舉者改宣教¶
即入禮制局校正所為校閱官知鄢陵縣復入講議司¶
為檢詳官出為成都府路轉運判官都大同主管川陜¶
茶馬事宣撫處置使司隨軍轉運使專一總領四川財¶
<pb:KR2g0025_WYG_059-2b>¶
賦兼宣撫處置使司㕘議改四川都轉運使兼都大提¶
舉川陜茶馬提舉江州太平觀紹興十一年正月二日¶
卒于彭州寓居享年七十有六自彭歸葬于普其年七¶
月一日也官自宣教郎十遷至中奉大夫職自直秘閣¶
四遷至徽猷閣待制既落職復右文殿修撰紹興二十¶
六年乃追復徽猷閣待制公幼嗜書多所能解記誦不¶
捨晝夜同舎生目以書癡毎自言學貴用世耳如不適¶
用雖多亦奚以為其心計尤高視管夷吾端木賜輕重¶
<pb:KR2g0025_WYG_059-3a>¶
廢置之說如視諸掌既改秩盡室如京師買田尉氏慨¶
然有通變捄弊志杜門不出閲四五年間與四方賢俊¶
究世務所當罷行者於進取未始汲汲也其入禮制局¶
纔數月局罷乃授鄢陵㑹復置講議財利司宰相即用¶
檢詳官辟公公於財利事固辨析秋毫然必以恤民為¶
本依倣大易所謂正辭禁非者而施繩墨焉非暴征横¶
歛白着於民也将漕益部亟奏罷宣和六年所増上供¶
認額綱布十萬疋減綿州下户支移利州米脚錢十分¶
<pb:KR2g0025_WYG_059-3b>¶
之三又減蒲江六井元符至宣和所謂鹽額創為鼠尾¶
帳掲示鄉户嵗時所當輸折科等實數俾人人具曉鄉¶
胥不得隱匿竄寄至今用之嘗言財利當出一孔祖宗¶
以三司總諸路轉運司此成憲也熈寜後因事設官紛¶
然各自封殖而轉運司至有窮乏不足處此不可不循¶
其本因指陳㩁茶買馬五害其大畧謂黎州買馬嘉祐¶
嵗額才二千一百餘發堪給郵傳者赴鳯翔餘悉聽民¶
私市自置司㩁茶増立賞格嵗額四千仍盡團綱上京¶
<pb:KR2g0025_WYG_059-4a>¶
道殞殕到者十無二三别置牽馬兵又踰千人猶不足¶
用貼差廂軍及使臣等其費日滋國難道阻住綱日有¶
死亡而買數不减官給芻秣如故此一害嘉祐以銀絹¶
博馬價皆有定提舉官既旁縁作姦擅買珠犀交結權¶
倖馬入無以償則空出資次關子虚擡馬價以給夷人¶
夷人不能留竢即賤市関子以去知黎州范洪復將所¶
得關子不循資次攙支價由此益落夷人怨恨聚衆欲¶
生變諸司共劾洪而轉運司更於額外分認馬價遣官¶
<pb:KR2g0025_WYG_059-4b>¶
監還事乃得息此二害初置司㩁茶借本錢於轉運司¶
及常平司今轉運司應副川秦兩司歲費約五十二萬¶
餘緍常平司又二十餘萬緍自熈寜迄今幾六十年舊¶
所借初不償一錢而嵗借仍準初數不知錢果安在此¶
三害𣙜茶之初豫俵茶户本錢尋於豫俵數外更増和¶
買或遂抑豫俵充和買且不給一錢茶户坐是破産而¶
官買歲増茶日益濫雜自蜀之秦㳂路委積如山半成¶
朽壊而有司猶指為見在官錢數官茶既不堪食私販¶
<pb:KR2g0025_WYG_059-5a>¶
曷由禁止向者潰兵殘破興州乃私販者導之梁洋増¶
戍實以茶故此四害承平蜀茶之入秦者十幾八九已¶
患積壓難售今關隴悉遭焚蕩而買茶乃拘舊額不知¶
竟何所用茶兵歲給衣粮動計鉅萬糴粮買衣州縣未¶
免科配此五害請依嘉祐故事盡罷㩁茶仍令轉運司¶
買馬即五害並去而邊患不生如謂搉茶未可遽罷亦¶
當并歸轉運司痛減額以蘇茶户輕立價以惠茶商如¶
此則私販必衰而盜賊消弭本錢既常在而息錢自足¶
<pb:KR2g0025_WYG_059-5b>¶
用朝廷是其請即擢公都大同主管川陜茶馬事使推¶
行之仍令條具姦蠧以聞時建炎二年秋也於是大更¶
茶馬之法官買官賣茶並罷參酌政和二年東京都茶¶
務所創條約即給茶引使茶商執引與茶户自相交易¶
改成都府舊買賣茶場為合同場買引所仍於合同場¶
置茶市交易者必由市引與茶必相隨茶户十或十五¶
共為一保并籍定茶舖姓名互察影帯販鬻者凡置茶¶
引毎一斤春為七十夏五十舊所輸市例頭子等並依¶
<pb:KR2g0025_WYG_059-6a>¶
舊茶所過毎一斤征一錢住征一錢半無得妄増其合¶
同場監官除驗引秤茶封記發放外並無得干預茶商¶
茶户交易事此其大略也舊制買馬及三千疋者轉一¶
官比但以買賣數推賞徃徃有一任轉數官者公奏乞¶
推賞必以馬到京實収數為格或死於道降黜有差及¶
四年冬買馬乃踰二萬疋茶引収息錢凢一百七十餘¶
萬緍張忠獻公既復明辟繇知樞密事拜宣撫處置使¶
天子方託以不御之權將治兵秦州經營兩河未至所¶
<pb:KR2g0025_WYG_059-6b>¶
治雅知公善理財庀賦即承制以公兼宣撫處置使司¶
隨軍轉運使專一總領四川財賦時建炎三年十月也¶
公見忠獻首以兵食為問公亟諗忠獻蜀之民力盡矣¶
錙銖不可以有加矣獨㩁率稍存嬴餘而貪猾認為已¶
私共相隱匿根宂深固未易剗除惟不恤怨詈斷而敢¶
行庻幾可救一時之急舎是無䇿矣忠獻銳於興復委¶
信不疑公於是大變酒法自成都始先罷公使賣供給¶
酒即舊撲買坊場所置隔槽設官主之麹與釀具官悉¶
<pb:KR2g0025_WYG_059-7a>¶
就買聽釀户各以米赴官自釀凢一石米輸錢三千并¶
頭子雜用等二十二其釀之多寡惟錢是視不限數也¶
明年遂徧四路行其法又措置賣户絶及坊埸没官抵¶
擬田宅并檢估典賣定帖契稅等錢又依成都府法於¶
秦州置錢引務興州皷鑄銅錢官賣銀絹聽民以錢引¶
或銅錢買之凢民錢當入當者並聽用引折納官所支¶
出亦如之民私用引為市於一千并五百上許從便加¶
擡惟不得擅減錢引法既流通民甚便焉六年間累増¶
<pb:KR2g0025_WYG_059-7b>¶
印之料摠為錢引一千七百一十萬緍人亦未始厭其¶
多也最後又變鹽法其法實祖大觀東南東北鹽鈔條¶
約置合同場鹽市驗視稱量封記發放與茶法大抵相¶
類鹽引毎一斤納錢二十五土産稅及増添等共約九¶
錢四分鹽所過毎斤納錢七分住納一錢五分若以錢¶
引折納别輸稱提勘合錢共六十其推行蓋自紹興二¶
年九月始初變㩁法怨詈四起建炎四年三月言者遽¶
奏乞罷之以安逺民然亦知民力困竭財賦無所從出¶
<pb:KR2g0025_WYG_059-8a>¶
而軍費不可但已則曰如謂大臣建請務全事體必湏¶
更制即乞劄與張浚令照㑹施行忠獻初不為變也先¶
是公嘗坐剏賣鹽引及賣絹事降一官未及再朞竟賣¶
引如公策始公佐忠獻凢所建立可謂謀無遺諝意者¶
克復之功當不再舉則秦地貨食皆入吾手幹旋自在¶
蜀民庶幾少蘇事乃不如人意豈非天未欲六合為一¶
乎忠獻既遭讒將召歸先為置副初命王伯紹三年二¶
月除王似其年六月又命盧立之與伯紹同領宣撫處¶
<pb:KR2g0025_WYG_059-8b>¶
置使事六月浚罷宣撫處置召歸樞密盧法原除副同¶
王似治事四年三月王似加資政遷盧法原加端明仍¶
為副落處置等路字四月吳玠除宣撫副使八月王似¶
罷宣撫五年閏二月盧法原卒宣撫司令吳玠權三月¶
除卲溥五月移司閬州十一月席益除四川制置大使¶
忠獻歸右府尋得罪公亦亟白王盧求罷其自辨數曰¶
開既兼宣撫處置使司隨軍轉運使專一總領四川財¶
賦竊謂應副軍期費用不貲若加斂於民即民愈不堪¶
<pb:KR2g0025_WYG_059-9a>¶
尋措置改修茶鹽酒己壊之法不惟廣收息錢兼歲入¶
有常不誤指準自建炎三年至紹興二年終茶鹽酒息¶
増額錢并賣抵擬絶户田産等錢共收一千五百三十¶
五萬餘貫兼隨軍秦州應副過陜西茶䭾及於陜西創¶
行印造銅錢引紐計川錢八百三十四萬餘貫此外未¶
嘗刱立名目科配民間所搉茶鹽酒並係祖宗舊法置¶
合同埸買引及置官監務亦係朝廷已嘗行者其犯人¶
斷罪刑名未嘗輒有刪定但増添告捕賞錢意欲犯法¶
<pb:KR2g0025_WYG_059-9b>¶
者少惟是營私官吏惡其不便於已與懐異忌疾者共¶
興謗讟謂改修弊法為生事擾民口舌沸騰必相陷害¶
況某年埀七十心力凋耗若叨冐無耻重致煩言豈惟¶
有辱士風決然上誤國事王盧察公雅非辭難畏謗讟¶
者而三軍五兵之運方急果不可無公乃共䟽公勲勞¶
乞加因任許之同日又降詔諭川陜以薄責忠獻之故¶
(四年四/月一日)是年(四/年)十一月忠獻復登右府明年(五/年)二月遷¶
右相仍兼知樞密院事都督諸路軍馬其年十一月(十/二)¶
<pb:KR2g0025_WYG_059-10a>¶
(日/)改除公權發遣四川都轉運使兼川陜宣撫使司㕘¶
議領茶馬事如故公固嘗論摠領財賦於四路&KR1193;計或¶
不相關必須正其名稱使知所統屬此除蓋從公請也¶
先是吳武安為四川宣撫副使專治戰守免書宣撫司¶
事(四年/四月)既而王伯紹罷使知成都(四年/八月)盧立之卒于閬¶
州(五年閏/二月)宣撫司事悉令武安權行主管(五年閏/二月)尋復¶
命卲澤民兼權(五年/三月)自閬州移司綿州(五年/五月)凢戰守事¶
澤民蓋不得豫武安實專治軍于財賦盈虚初未嘗問¶
<pb:KR2g0025_WYG_059-10b>¶
惟務足吾軍食而已與公素所操持浸異武安謀為牽¶
制之舉必欲從陸運粮公執言不可武安訖自為之兩¶
川調夫運米十五萬䂖至利州乃費民間雇夫錢六百¶
餘萬緍武安既疊以饋餉不給訴于朝公亦自劾老憊¶
力求閑退詔特置成都府潼川府䕫州利州路安撫制¶
置大使以席光大為之光大前執政得㫖位在川陜宣¶
撫司上朝論政恐其勢或有所偏也仍詔忠獻視師荆¶
襄川陜(五年十一/月十七日)六年正月罷綿州宣撫司(十三/日)軍馬¶
<pb:KR2g0025_WYG_059-11a>¶
聽武安移撥錢物則委公拘收前已詔公躬親至吳玠¶
軍前應副錢粮而忠獻亦奏詰公違慢(六年三/月一日)又詔席¶
大光趣公(三月/五日)翌日更除公徽猷閣待制(三月/六日)加武安¶
兩鎮節鉞(六年三/月十四)復降㫖都轉運使不當與四路漕臣¶
同共繫銜(六年四/月八日)成都潼川兩路漕臣與都轉運使皆¶
坐應副贍軍錢物愆期各罰秩二等(六年四月/二十二日)凢此皆¶
所以交解間隙趣辦饋餉也而公復與制置大使不咸¶
抗疏乞將舊來宣撫司年計應副軍期但干錢物並不¶
<pb:KR2g0025_WYG_059-11b>¶
許他司分擘支用又指陳大使司截都轉運司錢就果¶
閬利州糴米非是又言應副吳玠軍須紹興四年總為¶
錢一千九百五十五萬七十餘緍五年視四年又増四¶
百二十萬五千餘緍蜀今公私俱困四向無所取給事¶
屬危急實甚可憂乞許以茶馬司奏計一走行在庶得¶
盡所欲言又言軍務惟錢糧最為要切欲乞自都督府¶
節制其調發則無輕舉妄動枉費錢糧虧損威勢自都¶
督府節制其用度則將兵請給皆可覆實裁處量入為¶
<pb:KR2g0025_WYG_059-12a>¶
出公私無由困弊即今公私困弊無所措手矣朝論既¶
悉公與吳席不可共事乃以李子及代公為都轉運使¶
兼都大提舉茶馬召公赴闕時六年八月也仍有㫖須¶
子及到乃交替明年正月子及到旋與制置宣撫司議¶
駮纔周歲竟坐應副軍須不足釋位去(八年二月十九/日吳玠劾奏)¶
衆然後知主計之難益多公之勤瘁云公治裝入覲㑹¶
疾作行尼得提舉江州太平觀(八年/三月)身雖閑退猶錄進¶
舊所為軍務機密三事其一謂蜀與荆渚為根本之地¶
<pb:KR2g0025_WYG_059-12b>¶
朝廷措置在所當先其二謂兵視國勢為强弱蜀之民¶
力未蘇其勢未可輕動乞速止蜀闗大將牽制之謀以¶
除根本之禍復近闗梁洋階成鳯五郡之稅賦使民皆¶
歸業無殺傷秦鞏偽地之民使人有傒后之心則國勢¶
强而兵自强其三謂招懐歸業之民當罷官營田專用¶
張全義治河南故事則効可見於期月公素所蓄積蓋¶
如此謂公不知䘏民可乎已而酈瓊以淮西叛忠獻再¶
得罪(七年九月/十三日)御史張戒既劾忠獻并劾公與忠獻迭¶
<pb:KR2g0025_WYG_059-13a>¶
相唱和不冝獨免詔落徽猷閣待制仍提舉太平觀(八/年)¶
(九月二/十二日)居頃之朝論不以公置散為冝復右文殿修撰¶
都大主管川陜茶馬公時已病不得已强起即累乞閑¶
退(九年二月/七日戊午)其明言者更劾公病不任事詔從公所乞¶
復提舉太平觀(十年四月/九日癸丑)踰年乃卒公形容甚癯而克¶
自勉勵若强有力者公家之利知無不為而一毫不及¶
於私十年主計田廬皆荒頓未嘗有所増加晚雖多病¶
然綜理庻務益不解率夜漏下數十刻猶據胡床集賔¶
<pb:KR2g0025_WYG_059-13b>¶
僚舉疑義俾各極其所見而言相與審諦而後施行不¶
專主已意故鮮有敗事及張子功帥成都嘗合諸司具奏¶
開有功於蜀自開再黜主計之臣率三四易於開條畫¶
毫髮無敢變更乞復開舊職以勸能者奏入不報至二¶
十六年蜀兵屯聚如故而公所修搉法嵗乆亦浸壊學¶
士大夫無能出手為公補苴罅漏者公之能名愈章徹¶
朝廷既具見本末乃詔追復徽猷閣待制與一子恩(二/十)¶
(六年六月/十二日)乾道元年(七/月)又官其二孫燾嘗論公理財治¶
<pb:KR2g0025_WYG_059-14a>¶
賦之功實為當時第一而或者咎公竭澤而漁使來者¶
無所施其智巧今雖累經蠲放而害終不去當時稍存¶
平恕則今日之害決不至此嗚呼此所謂責人終無已¶
者也然公亦不得不任其咎昔蘇綽在西魏佐周武帝¶
以國用不足為征稅之法頗重既而嘆曰今所為者政¶
如張弓非平世法也後之君子誰能弛乎綽子威聞其¶
言毎以為已任及相隋文帝奏減賦役務從輕簡帝悉¶
從之彼蘇威頋能如此曽謂今日無若蘇威者乎此燾¶
<pb:KR2g0025_WYG_059-14b>¶
深所嘆息用敢因眉州懇求之誠詳紀公之行事以俟¶
來世云公娶傅氏朝議大夫耆之女贈碩人先二十一¶
年卒四子長即眉州曰常右宣教郎監行在分差户部¶
魚闗粮料院曰成右奉議郎四川總領所幹辦公事曰¶
純右通直郎通判成州女三人長適故權禮部侍郎孫¶
道夫次適通判階州胡朝升次適昌州司理㕘軍景大¶
光孫曰楊故鹽亭縣尉曰拯新興道縣尉曰摠曰拭新¶
金水縣主簿曰授曰㨀曰撝前監雅州稅曰抃乾道八¶
<pb:KR2g0025_WYG_059-15a>¶
年進士新洪雅縣令有文集二十巻蔵其家銘曰¶
　蜀蕞爾國　偏處西南　初幸自保　杜魚栢蠶¶
　驟通秦塞　開明始貪　膠擾肇兹　事難盡談¶
　秦亟取蜀　篋胠囊探　蘞既野蔓　葛仍谷覃¶
　山玉靡在　淵珠莫涵　昔萬億秭　今儲石儋¶
　上豈云富　下滋不堪　役困財傷　告病如譚¶
　兵端孰弭　冦鋒誰戡　蟻聚蠭屯　猶虓虎闞¶
　公起圖之　寜忍一慙　搉茗酒鹽　兼用此三¶
<pb:KR2g0025_WYG_059-15b>¶
　織楮寓幣　重輕相參　吏姦游賊　交闘並讒¶
　止蕃蠅營　射沙&KR0558;含　茍可救時　荼苦薺甘¶
　退省其私　不羸一簮　公曰我法　要祗能暫¶
　彼兵與民　互為矢函　長此安窮　亂是用餤¶
　解而更張　吾盍手攬　天不憗遺　斷鞅稅驂¶
　使民至今　未弛負擔　豈無若威　逞願釋憾¶
　公葬久矣　幽宫沈沈　我作銘詩　神明所監¶
　刻諸北山　維石巖巖　美其必傳　澤詎卒斬¶
<pb:KR2g0025_WYG_059-16a>¶
　後此千載　勿毁勿憾¶
　¶
　¶
　¶
　¶
　¶
　¶
　¶
<pb:KR2g0025_WYG_059-16b>¶
　¶
　¶
　¶
　¶
　¶
　¶
　¶
　名臣碑傳琬琰之集中巻三十二¶

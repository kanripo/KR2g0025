# -*- mode: mandoku-view; -*-
#+TITLE: 名臣碑傳琬琰之集
#+DATE: 2015-08-24 22:35:05.369898
#+PROPERTY: ID KR2g0025
#+PROPERTY: BASEEDITION WYG    
#+PROPERTY: JUAN 中卷三十六
<pb:KR2g0025_WYG_063-1a>¶
欽定四庫全書¶
　名臣碑傳琬琰之集中巻三十六　宋杜大珪編¶
　　石校理曼卿墓表　　　　　　歐陽修¶
曼卿諱延年姓石氏其上世為幽州人幽州入于契丹¶
其祖自成始以其族間走南歸天子嘉其來將禄之不¶
可乃家于宋州之宋城父諱補之官至太常博士幽燕¶
俗勁武而曼卿少亦以氣自豪讀書不治章句獨慕古¶
人竒節偉行非常之功視世俗屑屑無足動其意者自¶
<pb:KR2g0025_WYG_063-1b>¶
顧不合於時乃一混以酒然好劇飲大醉頽然自放由¶
是益與時不合而人之從其逰者皆知愛曼卿落落可¶
竒而不知其才之有以用也年四十八康定二年二月¶
四日以太子中允秘閣校理卒于京師曼卿少舉進士¶
不中真宗推恩三舉進士皆補奉職曼卿初不肯就張¶
文節公素竒之謂曰母老乃擇禄邪曼卿矍然起就之¶
遷殿直乆之改太常寺太祝知濟州金郷縣歎曰此亦¶
可以為政也縣有治聲通判乾寜軍丁母永安縣君李¶
<pb:KR2g0025_WYG_063-2a>¶
氏憂服除通判永静軍皆有能名充館閣校勘累遷大¶
理寺丞通判海州還為校理莊獻明肅太后臨朝曼卿¶
上書請還政天子其後太后崩范諷以言見幸引嘗言¶
太后事者遽得顯官欲引曼卿曼卿固止之乃已自契¶
丹通中國徳兠盡有河南而臣屬遂務休兵養息天下¶
然内外㢮武三十餘年曼卿上書言十事不報已而元¶
昊反西方用兵始思其言召見稍用其說籍河北河東¶
陜西之民得鄉兵數十萬曼卿奉使籍兵河東還稱㫖¶
<pb:KR2g0025_WYG_063-2b>¶
賜緋衣銀魚天子方思盡其才而且病矣既而聞邊有¶
欲以鄉兵扞賊者笑曰此得吾粗也夫不教之兵勇怯¶
相雜若怯者見敵而動則勇者亦牽而潰矣今或不暇¶
教不若募其敢行者則人人皆勝兵也其視世事蔑若¶
不足為及聽其施設之方雖精思深慮不能過也狀貌¶
偉然喜酒自豪若不可繩以法度退而質其平生趣舎¶
大節無一悖于理者遇人無賢愚皆盡欣歡及間而可¶
否天下是非善惡當其意者無幾人其為文章勁健稱¶
<pb:KR2g0025_WYG_063-3a>¶
其意氣者子濟滋天子聞其喪官其一子使禄其家既卒之¶
三十七日葬于太清之先塋其友歐陽脩表于其墓曰¶
嗚呼曼卿寜自混以為高不少屈以合世可謂自重之¶
士矣士之所負者愈大則其自顧也愈重自顧愈重則¶
其合愈難然欲與共大事立竒功非得難合自重之士¶
不可為也古之魁雄之人未始不負高世之志故寜或¶
毁身汚迹卒困於無聞或老且死而幸一遇猶克少施¶
于世若曼卿者非徒與世難合而不克所施亦其不幸¶
<pb:KR2g0025_WYG_063-3b>¶
不得志乎中夀其命也夫可哀也夫¶
　　梅給事詢墓誌銘　　　　　　　歐陽修¶
翰林侍讀學士給事中梅公既卒之明年其孤及其兄¶
之子堯臣來請銘以葬曰吾叔父病且亟矣猶卧而使¶
我誦子之文今其葬冝得子銘以藏公之名在人耳目¶
五十餘年前卒一歲予始拜公於許公雖衰且病其言¶
談詞氣尚足動人嗟予不及見其壯也然嘗聞長老道¶
公咸平景德之初一遇真宗言天下事合意遂以人主¶
<pb:KR2g0025_WYG_063-4a>¶
為知已當時縉紳之士望之若不可及已而擯斥流離¶
四十年間白首翰林卒老一州嗟夫士果能自為材邪¶
惟世用不用爾故予記公終始至於咸平景德之際尤¶
為詳焉良以悲其志也公諱詢字某世家宣城年二十¶
六進士及第試校書郎利豐監判官遷將作監丞知仁¶
和縣又遷著作佐郎舉御史臺推勘官時亦未之竒也¶
咸平三年與考進士於崇政殿真宗過殿廬中一見以¶
為竒材召試中書直集賢院賜緋衣銀魚是時契丹數¶
<pb:KR2g0025_WYG_063-4b>¶
冦河北李繼遷急攻靈州天子新即位銳於為治公乃¶
上書請以朔方授潘羅支使自攻取是謂以蠻夷攻蠻¶
夷真宗然其言問誰可使羅支者公自請行天子惜之¶
不欲使蹈兵間公曰茍活靈州而罷西兵何惜一梅詢¶
天子壯其言因遣使羅支未至而靈州没于賊召還遷¶
太常丞三司戸部判官數訪時事於是屢言西北事時¶
邊將皆守境不能出師公請大臣臨邊督戰募逰兵擊¶
賊論傅潜楊瓊敗績當誅而田紹斌王榮等可責其効¶
<pb:KR2g0025_WYG_063-5a>¶
以贖過凡數十事其言甚壯天子益器其材數欲以知¶
制誥宰相有言不可者乃已其後繼遷卒為潘羅支所¶
困而朝廷以兩鎮授徳明徳明頓首謝罪河西平天子¶
亦再幸澶淵盟契丹而河北之兵解天下無事矣公既¶
見疎不用初坐斷田訟失實通判杭州徙知蘇州又徙¶
兩浙轉運使還判三司開拆司遷太常博士用封禪恩¶
遷祠部員外郎又坐事出知濠州以刑部員外郎為荆¶
湖北路轉運使坐擅給驛馬與人奔喪而馬死奪一官¶
<pb:KR2g0025_WYG_063-5b>¶
通判襄州徙知鄂州又徙蘇州天禧元年復為刑部員¶
外郎陜西轉運使靈州棄已乆公與秦州曹瑋得葫¶
蘆河路無沙可出兵趨靈州遂請瑋居環慶以圖出師¶
㑹瑋入為宣徽使不克而止遷工部郎中坐朱能反貶¶
懐州團練副使再貶池州天聖元年拜度支員外郎知¶
廣徳軍徙知楚州遷兵部員外郎知夀州又知陜府六¶
年復直集賢院又遷工部郎中改直昭文館知荆南府¶
召為龍圖閣待制糾察在京刑獄判流内銓改龍圖閣¶
<pb:KR2g0025_WYG_063-6a>¶
直學士知并州未行遷兵部郎中樞密直學士以徃就¶
遷右諫議大夫入知通進銀臺司復判流内銓改翰林¶
侍讀學士群牧使遷給事中知審官院以疾出知許州¶
康定二年六月某日卒于官公喜為州為人嚴毅修潔¶
而材辨敏明少能慷慨見竒真宗自初召試感激言事¶
自以謂君臣之遇已而失職逾二十年始復直於集賢¶
以登侍從而門生故吏曩時所考進士或至宰相居大¶
官故其視時人常以先生長者自處論事尤多發憤其¶
<pb:KR2g0025_WYG_063-6b>¶
在許昌繼遷之孫復以河西叛朝廷出師西方而公已¶
老不復言兵矣享年七十有八以終梅氏逺出梅伯世¶
乆而譜不明公之皇曽祖諱某皇祖諱某皆不仕父諱¶
某贈刑部侍郎夫人劉氏彭城縣君子五人長曰鼎臣¶
官至殿中丞次曰寳臣皆先公卒次曰得臣太子中舍¶
次曰輔臣前將作監丞次曰清臣大理評事公之卒天¶
子贈賻拜得臣殿中丞清臣衛尉寺丞明年八月某日¶
葬公宣州之某縣某鄉某原銘曰¶
<pb:KR2g0025_WYG_063-7a>¶
　士之所難　有藴無時　　偉歟梅公　人主之知¶
　勇無不敢　惟義之為　　困於翼飛　中垂以斂¶
　一失其塗　進退而坎　　理不終窮　既晚而通¶
　惟其夀考　福禄之隆¶
　　尹學士洙墓誌銘　　　　　　　歐陽修¶
師魯河南人姓尹氏諱洙然天下之士識與不識皆稱之曰¶
師魯蓋其名重當世而世之知師魯者或推其文章或高其¶
議論或多其材能至其忠義之節處窮逹臨禍福無媿于¶
<pb:KR2g0025_WYG_063-7b>¶
古君子則天下之稱師魯者未必盡知之師魯為文章簡而¶
有法博學强記通知今古長于春秋其與人言是是非非務¶
窮盡道理乃已不為茍止而妄隨而人亦罕能過也遇事無¶
難易而勇于敢為其所以見稱于世者亦所以取嫉于人故¶
其卒窮以死師魯少舉進士及第為絳州正平縣主簿河南¶
府户曹參軍邵武軍判官舉書判校萃遷山南東道掌書記¶
知伊陽縣王文康公薦其才召試充館閣校勘遷太子中允¶
天章閣待制范公貶饒州諌官御史不肯言師魯上書言仲¶
<pb:KR2g0025_WYG_063-8a>¶
淹臣之師友願得俱貶貶監郢州酒稅又徙唐州遭父¶
喪服除復得太子中允知河南縣趙元昊反陜西用兵¶
大將葛懐敏奏起為經略判官師魯雖用懐敏辟而尤¶
為經畧使韓公所深知其後諸將敗於好水韓公降知¶
秦州師魯亦徙通判濠州乆之韓公奏得通判秦州遷¶
知涇州又知渭州兼涇原路經畧部署坐城水洛與邊¶
臣異議徙知晉州又知潞州為政有恵愛潞州人至今¶
思之累遷官至起居舎人直龍圖閣師魯當天下無事¶
<pb:KR2g0025_WYG_063-8b>¶
時獨喜論兵為叙燕息戍二篇行于世自西兵起凡五¶
六歲未嘗不在其間故其論議益精密而于西事尤習¶
其詳其為兵制之說述戰守勝敗之要盡當今之利害¶
又欲訓土兵代戍卒以减邊用為禦戍長乆之䇿皆未¶
及施為而元昊臣西兵解嚴師魯亦去而得罪矣然則¶
天下之稱師魯者於其材能亦未必盡知之也初師魯¶
在渭州將吏有違其節度者欲按軍法斬之而不果其¶
後吏至京師上書訟師魯以公使錢貸部將貶崇信軍¶
<pb:KR2g0025_WYG_063-9a>¶
節度副使徙監均州酒稅得病無醫藥舁至南陽求醫疾¶
革隱几而坐顧稚子在前無甚憐之色與賔客言終不及¶
其私享年四十有六以卒師魯娶張氏某縣君有兄源字¶
子漸亦以文學知名前一歲卒師魯凡十年間三貶官喪¶
其父又喪其兄有子四人連喪其三女一適人亦卒而其¶
身終以貶死一子三歲四女未嫁家無餘貲客其喪于南¶
陽不能歸平生故人無逺邇皆徃賻之然後妻子得以其¶
柩歸河南以某年某月某日葬於先塋之次余與師魯¶
<pb:KR2g0025_WYG_063-9b>¶
兄弟交嘗銘其父之墓矣故不辭菲陋而敘其世家焉銘曰¶
　藏之深　　固之密　　　石可朽　　銘不滅¶
　　尹學士洙墓表　　　　　　　　韓琦¶
公諱洙字師魯其先太原人曽祖某以道晦亂世不仕¶
祖某始以才行興其家官至都官郎中贈刑部侍郎父¶
某舉明經累長郡邑亷恕明决所至以循吏稱終虞部¶
員外郎以公貴贈工部郎中刑部葬其父河南今為河¶
南人公幼聰敏喜學無所不通尤長于春秋善議論㕘¶
<pb:KR2g0025_WYG_063-10a>¶
質古今開判疑滯聞者欣服之天聖二年登進士第授¶
絳州正平縣主簿歴河南府户曹㕘軍卲武軍判官舉¶
書判拔萃遷山南東道節度掌書記知河南府伊陽縣¶
時天下無事政闕不講以其言者為妄人公乃著叙燕¶
息戍等十數篇以斥時弊時人服其有經濟之才文康¶
王公知而薦之召試充館閣校勘遷太子中允時文正¶
范公治開封府毎奏事見上論時政指丞相過先貶知¶
饒州余公安道上䟽論救坐以朋黨貶公慨然上書曰¶
<pb:KR2g0025_WYG_063-10b>¶
臣以仲淹忠諒有素義兼師友以靖貶臣當從坐貶崇¶
信軍節度掌書記監郢州商稅歐陽公永叔移書讓諌¶
官不言又貶夷陵縣令當是時天下稱為四賢徙唐州¶
丁父憂服除復得太子中允知河南府長水縣趙元昊¶
反康定元年春冦延州大將劉平逆戰陷虜天子乃命¶
文莊夏公都部署陜西之兵開府永興以經略招討之¶
琦與范公為之副公為判官未幾上遣翰林學士晁公¶
宗慤入内都知王守忠督出兵攻賊合府議奏曰今將¶
<pb:KR2g0025_WYG_063-11a>¶
興兵尚未習練願謹邊防期以嵗月平之使還而賊復¶
冦鎮戎軍部將劉繼宗禁之為賊所敗詔下切責俾以¶
進兵月日來上府中復議曰將在軍雖得以自便然攻¶
守大計當禀筭于朝廷乃畫攻守二䇿予與公詣闕奏¶
之唯上所擇詔取攻䇿已而難之事方寢賊復遣人以¶
書叩延州偽請和而大舉兵冦涇原之山外殺部署任¶
福公時在慶州得涇原求援書即移文慶帥率其部將¶
劉政銳兵數千人便道走鎮戎未至賊引去夏奏公專¶
<pb:KR2g0025_WYG_063-11b>¶
徙通判濠州又改秦州遷知涇州徙渭州兼管勾涇原¶
路經畧部署司事涇原乗葛帥懐敏覆軍之後傷夷殘¶
缺千罅百漏公夙夜撫葺一道以完時宣徽使鄭公為¶
陜西四路帥至静邊寨主劉滬議遣其屬官著作佐郎¶
董士亷于章州保南入諸羌中開道二百里修水洛城¶
以通秦之援兵公曰賊數犯寨必併兵一道五路帥之¶
戰兵嘗不登二萬人而當賊昊舉國之衆吾兵所以屢¶
為賊困者由城寨多而兵勢分也先時秦兵由黄石河¶
<pb:KR2g0025_WYG_063-12a>¶
路來援雖逺水洛路三日而援師安然以濟今無故奪¶
諸羌之田二百里列堡屯師坐耗芻粮不勝計以冀秦¶
援一二日之速則吾兵愈分而邊用不給矣乃奏罷之¶
便詔從之㑹鄭以府罷改知永興軍乃署前帥牒飭滬¶
等督役如初二人者遂不奉詔公遣人召滬者再不至¶
乃命瓦亭寨主張忠代滬滬等不受代部署狄公於是¶
親至徳順軍攝滬士廉下獄差官按問而鄭比秦本道¶
沮滬等功朝廷卒薄滬等罪徙公慶州而城水洛焉㑹¶
<pb:KR2g0025_WYG_063-12b>¶
慶州帥孫請終任改知晉州慶歴四年契丹遣使報西¶
伐元昊詔河陜三路要郡皆擇人徙知路州當范公在¶
二府也余安道歐陽永叔軰並為諫官天下屬望諸公¶
相繼罷去向天下目之為賢者執政指之為黨皆欲因¶
事斥逐之士亷者即詣闕上書以水洛事訟公且誣公¶
在渭有盜賦制使承風指按驗百端不能得一毫以汚¶
公有部將孫用者出于軍校嘗自京取民息錢至官貧¶
不能償公與狄公惜其材乃分假公使錢俾償其民而¶
<pb:KR2g0025_WYG_063-13a>¶
月取其俸償于官逮按問而錢先已輸官矣坐此貶崇¶
信軍節度副使徙監均州酒稅得疾公牒至南陽訪醫¶
藥疾革對賔客妻子無一慼言整冠帯盥濯怡然隱几¶
而卒年四十七慶歴七年四月十日也公天性慈仁内¶
剛外和凢事有小而可矜者必惻然不忍願見顔貌及¶
臨大節斷大事則心如金石雖鼎鑊前列不可變也在¶
軍謙勤愛士雖悍夫冗列皆降意容接故人人願盡其¶
力所至郡邑修設教務以實恵及民去則人思之文章¶
<pb:KR2g0025_WYG_063-13b>¶
自唐衰歴五代文弊本朝栁公仲塗始以古道發明之¶
後卒不能振天聖初公獨與穆參軍伯長矯時所尙力¶
以古文為主次得歐陽永叔以雄詞鼓舞之於是後學¶
大悟文風一變使我宋之文章將踰漢唐而躡三代者¶
公之力為最多初朝廷之將用攻䇿也命葛懐敏出鄜¶
延道勤兵綏宥間攻賊積聚招懐衆族奪其要害而堡¶
障之賊知朝廷之威必翻然改悟則乆而易制公曰是¶
行也不患將卒無勇患應敵之寡謀耳乃自請㕘議懐¶
<pb:KR2g0025_WYG_063-14a>¶
敏行營軍事有詔如請已而中罷今夫文武之士平居¶
議論慷慨自謂忠義勇決世無及者一旦遇急難而試¶
之徃徃魄喪氣奪百計避脫雖以富貴誘之猶掉臂而¶
不顧余居邊乆閱人多矣如公挺然忘身以為國家者¶
天下不知有幾人嗚呼以公文武之才犖犖然震暴天¶
下之如是曽不得一紓所藴於公卿之佐輔致太平之¶
業而反遭罹讒毁遂終貶官此當世守道之士所以仰¶
天嘆呼疑為善而得禍而中人者引以為監思擇利而¶
<pb:KR2g0025_WYG_063-14b>¶
自安也然上以聰明仁恕待臣下一細民之枉必矜而¶
獲辨如公以文致其罪未有抑而不伸者也故當時指¶
以黨而排去者不三四年間皆復顯官處大任使公年¶
且及此其進擢可量哉奈何乎天不與公之夀也悲夫¶
累遷官至起居舎人直龍圖閣娶張氏鹿邑縣君以順¶
以慈克正家道後公七年而亡兄源太常博士亦以文¶
行稱于世弟湘三班奉職冲秀州華亭縣主簿濤泳未¶
仕並先公而卒沂&KR1269;性淳茂動謹門法子男四人長曰¶
<pb:KR2g0025_WYG_063-15a>¶
朴竒雋博學有父風其二未名俱早世其幼曰構今方¶
十歲女五人長適虞部員外即張景憲次繼室張氏次¶
適太常丞太祝謝景平次二人未嫁姪材文學器識足¶
以嗣公而敦尙名節無仕進意至和元年十二月某日¶
沂材舉公大夫之喪葬于緱氏縣鄉之原從吉卜也范¶
公嘗以書謂予曰世之知師魯者莫如公子已為其集¶
序矣墓有表請公文以信後世予應之曰予實知師魯¶
者又得其進斥本末為最詳其敢以辭既實其事矣又¶
<pb:KR2g0025_WYG_063-15b>¶
考性命之說而表于墓嗚呼自古聖賢必推性命如公¶
之文武傑立而貫以忠義兮此天之性位不大顯遭讒¶
而跌且不夀兮此天之命雖孔孟不能以兼適兮尚一¶
歸于黙定昧者不思而妄求兮徒自奔于邪徑故公臨¶
禍福死生而曽不少變兮是能安性命而歸正惟大名¶
赫然如日月之光兮亘萬古而増瑩吾聞善人者天必¶
報其後兮冝嗣人之䝉慶¶
　名臣碑傳琬琰之集中巻三十六¶
